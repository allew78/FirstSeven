<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="93e992db-845f-4189-b665-1845a69f9f42"><html><head><meta http-equiv="Content-Type" content="text/html; charset=UTF-8"></head><body><section class="section-l3" id="978-9-147-10385-0_SOS_Geo_imageexport-Sec395-7-2" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Olika boendemiljöer i staden" data-uuid="7b8fcd08-b8ed-4ca1-86c3-b383e0102144" data-show-toc="true">Olika boendemiljöer i staden</h4></div><div data-type="paragraph" id="978-9-147-10385-0_SOS_Geo_imageexport-Sec395-7-2-text" data-uuid="834b71df-8147-4e0b-89fb-9b092f54fecf"><p>Boendemiljöerna i staden och runt staden passar olika bra för människor i olika åldrar och med olika vanor och önskemål.</p><p>I städernas centrum är det nära till affärer och nöjen, men all trafik och alla människor som kommer hit under dagen kan göra centrum till en förorenad och bullrig boendemiljö. Där finns inte så många lägenheter, men desto mera av kontor och affärer. Nästan inga familjer med barn bor i de större städernas centrum. I centrum är hyrorna mycket höga, eftersom det är störst efterfrågan på utrymme i den delen av staden.</p><p>I de gamla kvarteren nära centrum är miljön lugnare. Inne på gårdarna finns träd och planteringar, och där kan barnen leka och slippa trafiken utanför. En del av lägenheterna är slitna och mörka, medan andra har renoverats och moderniserats. Ungdomar som söker sin första egna bostad kan ha tur och hitta en liten billig lägenhet i den här delen av staden. Här bor också många gamla. De kan ha bott i samma hus i hela sitt liv.&nbsp;</p><p><span data-type="physicalpageref" data-uuid="d104640e7390" class="physicalpageref" data-value="199"></span>De flesta lägenheterna i städerna finns i höghusområdena. När de byggdes var det mest unga familjer som flyttade dit. En del lägenheter ägs av byggföretag och hyrs ut till de boende, andra lägenheter ägs av de boende som har bostadsrätt. En fördel med att bo i ett stort flerfamiljsområde är att det också finns ett stort affärscentrum med olika slags service och fritidslokaler. En nackdel är att det kan vara långt in till stadens centrum. Då är det viktigt att kollektivtrafiken fungerar bra.&nbsp;</p><div class="fact"><p class="title">Kollektivtrafik – vad är det?</p><p>Kollektivtrafik är ett samlingsnamn för trafik med buss, tunnelbana, spårvagn och tåg. Kollektiv betyder tillsammans, gemensamt. Också färjetrafik och flyg kan kallas kollektivtrafik.</p></div><p>De som bor i småhusområden i stadens utkanter har längre avstånd till affärer och annan service. Men i stället har de större utrymmen och mer grönska. Det är en lugn miljö för många, men en del ungdomar kan tycka att det är alltför lugnt där.</p></div></section></body></html></div></body></html>