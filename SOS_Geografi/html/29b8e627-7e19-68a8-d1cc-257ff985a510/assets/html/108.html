<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="24bd4fcc-bfb2-4641-ab76-0cd8b5287b5f"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec156-6-2" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Mer mark har odlats upp" data-uuid="bb28646c-cc4c-4217-b4ae-b5d86564491d" data-show-toc="true">Mer mark har odlats upp</h3></div><div data-type="paragraph" id="978-9-147-10385-0_SOS_Geo_imageexport-Sec156-6-2-text" data-uuid="b4b9b385-0a76-4326-9103-851873c35a7b"><p></p><div><img src="assets/SOS_Geografi_0085_9789147103850_art_r1.png" data-type="illustration" data-uuid="598b3a9d-a81f-4f60-af8e-bd336d3a6165"></div>Vilket land man än studerar så finner man att den första bosättningen och de första bönderna fanns där marken var lättast att bruka med enkla hjälpmedel och där det fanns säker tillgång på vatten. De äldsta städerna växte upp i floddalar eller oaser, för där kunde bönderna skörda ett överskott. Då fanns det mat också till dem som arbetade med annat än jordbruk, såsom präster, hövdingar och krigare.<p></p><p>Ständigt har världens befolkning ökat, och allt mer mat måste produceras. Nya områden har odlats upp, århundrade efter århundrade.</p><p>Under 1900-talet flerdubblades antalet människor på jorden, och ny jordbruksmark odlades upp i trakter med mycket osäker nederbörd, till exempel öster om Kaspiska havet (vid Aralsjön) och i norra Kina. I Sverige och andra nordliga länder odlade man upp områden allt längre norrut. Forskare har förädlat fram sädesslag som kan växa i torrare områden eller hinna mogna i kallare områden.</p><p>Men det innebar att jordbrukarna tog mycket stora risker. Det var ju områden med osäkert klimat. Ofta kom år med svår torka och växterna dog. I norr var nattfrost under tidiga sommarnätter ett stort problem, och många nyodlingar fick överges efter några år.</p><p>Vidsträckta områden har blivit jordbruksmark under de senaste hundra åren, långt borta i tidigare glesbefolkade trakter. Men under den tiden har också åkermark försvunnit när städerna har byggts ut i gamla jordbruksområden. Trots all uppodling är bara drygt en tiondel av jordens landyta åker. Det finns mer än dubbelt så mycket betesmark.</p></div></section></body></html></div></body></html>