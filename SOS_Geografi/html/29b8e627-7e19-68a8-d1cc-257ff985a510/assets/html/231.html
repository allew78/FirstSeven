<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="97815684-9a0e-4784-844c-ec5b44bce121"><html><head><meta http-equiv="Content-Type" content="text/html; charset=UTF-8"></head><body><section class="section-l1" id="978-9-147-10385-0_SOS_Geo_imageexport-Sec328-5-2" showtoc="true" ispage="true"><div class="titles"><h2 class="main section-l1" data-level="1" data-type="section-section" data-label="Jorden vi brukar" data-uuid="b1c89b33-0958-4a54-b97a-a3ba9c809bed" data-show-toc="true"><span data-type="physicalpageref" data-uuid="d104640e6421" class="physicalpageref" data-value="166"></span>Jorden vi brukar</h2></div><section class="section-l2" id="978-9-147-10385-0_SOS_Geo_imageexport-Sec329-6-1" showtoc="true" ispage="false"><div class="titles"><h3 class="main section-l2" data-level="2" data-type="section-paragraph" data-label="Jordarter" data-uuid="b5a019fb-2909-43b9-94b9-ccd16adbdf9a" data-show-toc="true">Jordarter</h3></div><div data-type="paragraph" id="978-9-147-10385-0_SOS_Geo_imageexport-Sec329-6-1-text" data-uuid="a2a99b73-052f-4fc7-9680-d3551412e10f"><p>Nästan överallt täcks den fasta berggrunden av ett tjockt eller tunnare täcke av löst material, oftast jord eller sand.</p><p>Materialet har bildats när berggrunden har eroderat (se s. 131). Det kan ha hänt på den plats där vi idag finner det eller också har det transporterats dit av rinnande vatten, vind eller inlandsis. Berggrunden har olika mineralsammansättning i olika områden. Därför finns också skillnader vad gäller det lösa materialet, det vill säga att det finns olika slags mineraljordar.&nbsp;</p><div class="fact"><p class="title">jORDARTER OCH JORDMÅNER</p><p>De <em>jordarter</em> som täcker den svenska berggrunden är antingen morän med mycket sten, grus och lera eller finkornig moränlera som är mycket lättare att använda som jordbruksmark.</p><p>Det översta lagret av detta jordtäcke påverkas av klimatet och av de växter och djur som finns på och i marken. Därför bildas där olika <em>jordmåner</em>. Jordmånen påverkas också av vad människorna gör i området. De kan tillföra extra näring – men de kan också förorena marken.</p></div><p>Sveriges vanligaste jordart kallas morän. Den bildades under istiden och består av en blandning av sten, grus, sand och lera. Större delen av Sverige har bergarter som mest ger ett tunt lager av storkornig morän och ingen finkornig lera. Sådan morän passar inte så bra för jordbruk. Men gran och tall trivs utmärkt på moränmark.&nbsp;</p><p>I sydvästra Skåne, på Öland och Gotland och i Danmark består berggrunden av kalksten som lätt eroderas. Då bildas ett tjockt lager av finkornig lera. De allra bästa jordbruksmarkerna finns i områden med sådana moränleror.&nbsp;</p><p>Efter istiden täcktes delar av den skandinaviska halvön av hav. Under och efter istiden förde älvarna med sig mängder av små lerkorn ut i havet. Lerkornen sjönk sedan till havets botten. När den väldiga inlandsisen hade smält bort höjde sig landet och leran blev mark ovan havet. Sådana områden finns främst längs kusterna, och där ligger Sveriges mest vidsträckta jordbruksmarker.&nbsp;</p></div></section></section></body></html></div></body></html>