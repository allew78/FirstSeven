<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="95d1570e-a6b3-4b17-931a-a69daff819fd"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec73-7-3" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Savann" data-uuid="bcc80112-e457-4bee-b230-ca589b381ff5" data-show-toc="true"><span data-type="physicalpageref" data-uuid="d104640e1657" class="physicalpageref" data-value="41"></span>Savann</h3></div><div data-type="paragraph" id="978-9-147-10385-0_SOS_Geo_imageexport-Sec73-7-3-text" data-uuid="147b20f6-669a-48f0-a383-6a4605367e8f"><p>Väldigt många naturfilmer som visas på tv utspelar sig på savannen i Afrika. Vi får följa hur lejon smyger på flockar med antiloper. Eller hur väldiga hjordar med gnuer försöker ta sig över vattendrag där krokodilerna ligger på lur. Ingenstans i världen finns det så mycket stora djur som på den afrikanska savannen.</p><p>Savann kallas de grässlätter som framför allt i Afrika breder ut sig norr och söder om regnskogen. Savannen har ett torrt klimat med regnperioder en eller några få gånger om året. På grässlätterna växer enstaka träd, akacior och baobabträd. Gräset är grunden för det rika djurlivet, och det betas av väldiga hjordar med zebror, antiloper och gnuer. Dessa blir i sin tur föda åt rovdjur som lejon, geparder och hye­nor. På savannen strövar också elefanter, giraffer och noshörningar.</p><p>Många savannområden är uppodlade, eller så utnyttjas gräset som betesmarker för husdjur. Jämfört med regnskogen är marken bördig och passar bättre för odling. Men savannens regn- och torrperioder kan ställa till bekymmer för bönderna. Ibland regnar det väldigt lite eller inget alls under regnperioden, ibland regnar det våldsamt precis efter att bönderna sått sina grödor och jorden ligger bar. Då kan värdefull åkermark spolas bort. Savann finns inte bara i Afrika, både Brasilien och Indien har stora savann­områden.</p></div></section></body></html></div></body></html>