<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="0ffbdfaa-5f82-4407-99e8-e51263b9432f"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec158-6-3" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Små och stora jordbruk" data-uuid="692ef5c4-666c-4015-9573-edeb560fb248" data-show-toc="true">Små och stora jordbruk</h3></div><div data-type="paragraph" id="978-9-147-10385-0_SOS_Geo_imageexport-Sec158-6-3-text" data-uuid="2d621d4b-d6de-4826-bf72-38397d5bdd6e"><p>Fortfarande har de flesta bondehushåll i världen bara så mycket mark som familjen själv kan ta hand om. Det vanliga är att alla hjälps åt, och även barnen har sina dagliga uppgifter. Man kan verkligen kalla det för familjejordbruk. Familjerna har plog och dragdjur, om de har råd.</p><p>I många fattiga jordbruksområden räcker inte inkomsterna från marken. Då arbetar männen på plantager eller andra stora gårdar eller i fabriker och gruvor i andra områden. De är borta under långa perioder, och då får kvinnor och barn ensamma arbeta med jorden och sköta husdjuren. I de flesta länder har de som arbetar på landet lägre inkomster än de som bor och arbetar i städerna.</p><p>Också i rika delar av världen finns familjejordbruk. Men de är helt annorlunda. De omfattar mycket mer mark och bönderna använder många maskiner. I många rika länder är bönderna numera bara en liten andel av alla som har ett arbete. I Sverige utgör de bara två procent, och så är det i många länder i Europa och också i USA och Japan.</p><div class="fact"><p class="title">Andel av befolkningen som arbetade med jordbruk och boskapsskötsel 2010 i procent</p><p></p><table><tbody><tr><td><p>USA 1,5</p></td><td><p>Nigeria 41,5</p></td></tr><tr><td><p>Sverige 2,0</p></td><td><p>Indien 52,0</p></td></tr><tr><td><p>Brasilien 19,0</p></td><td><p>Tanzania 71,5</p></td></tr></tbody></table><p>I Nigeria, Indien och Tanzania är mycket av jordbruket självhushåll.</p></div><div><img src="assets/SOS_Geografi_0088_9789147103850_art_r1.png" data-type="illustration" data-uuid="b097f0e5-ccf2-45aa-815d-8add4b8f0d6e"><div class="caption"><span data-type="physicalpageref" data-uuid="d104640e3301" class="physicalpageref" data-value="88"></span>En australiensisk bonde, en av hans fårhundar och några av hans femtusen får. Hans betesmarker passar bättre för får än för kor, och han säljer både kött och ull.</div></div><p>I rika länder är jordbruket mycket effektivt. Ofta specialiserar sig bönderna i ett område till exempel på att bara odla spannmål. Med hjälp av stora traktorer, skördetröskor och andra maskiner kan de var och en odla ett område som är större än vad som odlas av hundra småbönder i Afrika. Det krävs mycket pengar för att driva en sådan stor gård. Maskinerna är dyra och bönderna behöver köpa mycket handelsgödsel, eftersom det inte finns några djur som ger naturgödsel på en sådan specialiserad gård. För att driva maskinerna krävs också mycket elektricitet och dieselolja.</p></div></section></body></html></div></body></html>