<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="a62a0ee7-6588-4843-bd5f-fb1e1baac905"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec568-6-1" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Tanzania är ett mycket fattigt land" data-uuid="a524304e-41fd-4bf5-8b86-fa33ccad6525" data-show-toc="true"><span data-type="physicalpageref" data-uuid="d104640e10681" class="physicalpageref" data-value="277"></span>Tanzania är ett mycket fattigt land</h3></div><div data-type="paragraph" id="978-9-147-10385-0_SOS_Geo_imageexport-Sec568-6-1-text" data-uuid="a16af092-c272-4ace-935b-63c0716010a6"><div><img src="assets/SOS_Geografi_0277_9789147103850_art_r1.png" data-type="illustration" data-uuid="64a6a021-3ea4-4725-b70e-fd9f3ff4b1a5"><div class="caption">Storasyster badar lillebror på gården utanför hemmet. De bor på Zanzibar som är en ö utanför Tanzania. Även om många är direkt fattiga i Tanzania tas barnen väl om hand. De flesta får tillräckligt med mat och sjukvården är bättre utbyggd än i många andra fattiga länder.</div></div><p>Tanzania är ett land i Östafrika. Det är ungefär dubbelt så stort som Sverige, och där bor mer än 45 miljoner människor. Befolkningen ökar med över en miljon människor varje år. Hälften av alla invånare är barn och ungdomar under 17 år. Fram till år 2010 fanns Tanzania bland de 30 länderna med lägst välfärd, men 2011 hade landet klättrat uppåt fem placeringar på välfärdslistan.</p><p>Det allra mesta av landet är torr och mager stäpp, där det bor mycket glest med folk. De flesta tanzanier bor på kustslätten i ­öster ­eller i norr vid berget Kilimanjaro och vid Victoriasjön. Längst i sydväst vid Malawisjön finns också många samhällen. Det är mycket långa avstånd mellan dessa tre tättbefolkade delar av landet, och förbindelserna med järnväg och vägar är dåliga.</p><p>Tanzania är ett av de länder i världen där invånarna är mycket fattiga, om man ser till hur mycket pengar de har. Tanzania saknar också pengar för att bygga ut elektricitet och vägar eller anlägga stora fabriker. Men det finns också positiva saker i Tanzania. Nära 70 procent av de vuxna kan läsa och skriva. Chansen för nyfödda att leva tills de blir vuxna är större än i många andra länder i Afrika.</p><div class="fact"><p class="title">fakta om Tanzania</p><p>1961: Landet blir självständigt. Fram till dess hade det styrts av Storbritannien och dessförinnan var det en tysk koloni. Många länder, bland andra Sverige, börjar ge bistånd för att stödja landets utveckling. Undervisning och sjukvård byggs ut.</p><p>1970-talet: Flera långa torr-perioder. Krig mot grann­landet Uganda.</p><p>1980-talet: Inkomsterna av kaffeexporten sjunker kraftigt och det blir ekonomisk kris i landet. Den politiska ledningen försvagas. Biståndet från andra länder minskar.</p><p>1990-talet: Perioder med svår torka och matbrist. Krig i grannländerna gör att många hundratusen flyktingar kommer in i nordvästra Tanzania.</p><p>Efter år 2000: De flesta tanzanier har trots allt fått det en liten aning bättre och flera slags råvaror än tidigare exporteras.</p></div></div></section></body></html></div></body></html>