<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="45249483-625c-4bea-9268-ce31949be7c1"><html><head><meta http-equiv="Content-Type" content="text/html; charset=UTF-8"></head><body><section class="extra" id="978-9-147-10385-0_SOS_Geo_imageexport-Sec133-6-1" showtoc="true" ispage="true"><div class="titles"><h4 class="main extra" data-level="3" data-type="section-subparagraph" data-label="Den väldiga dammen i Kina" data-uuid="d8a0c221-6757-4bf7-9db8-295dd71491b8" data-show-toc="true"><span data-type="physicalpageref" data-uuid="d104640e2734" class="physicalpageref" data-value="71"></span>Den väldiga dammen i Kina</h4></div><div data-type="paragraph" id="978-9-147-10385-0_SOS_Geo_imageexport-Sec133-6-1-extra" data-uuid="8284f25f-6508-451c-b3c4-c232f66f1c8e"><p>Changjiang i mellersta Kina är en av världens allra största floder. Från höglandet i väster förs enorma vattenmassor genom djupa raviner ner till låglandet i öster och ut i Kinesiska havet. Många vårar har vattenmassorna kommit med stor kraft ner på slätten och orsakat vidsträckta översvämningar och mycket stor skada. I tusentals år sökte kineserna att ”tämja vattnets drake”, men den var för stark. Deras teknik räckte inte till.</p><p>Sedan 1980-talet har Kina utvecklats snabbt. Mycket elektricitet behövs i ett modernt samhälle, och Kina kan nu ta tillvara kraften i Changjiangs flöde. Världens största vattenkraftverk har byggts med en damm tvärs över floden. Där hejdas vattnet och driver sedan generatorer i kraftverket när vattnet passerar förbi dammens mur. Dammen är byggd där floden rinner genom djupa raviner. Uppströms muren har vattenytan höjts och en stor, långsmal sjö har bildats. För dem som bodde i det området var det en katastrof. Mer än en miljon människor tvingades flytta till helt andra platser när deras hembyar och åkrar skulle bli sjöbotten.</p><div><img src="assets/SOS_Geografi_0071_9789147103850_art_r1.png" data-type="illustration" data-uuid="845e9838-4517-4a16-bcfd-ac5c58eb7422"><div class="caption">Tre raviners damm och den nya sjön i mellersta Kina.</div></div><p>Nu kontrolleras det ojämna vattenflödet i floden, och inga katastrofala översvämningar ska kunna inträffa längre ner i floddalen. Kraftverket ger Kina stora mängder miljövänlig energi. Och varje dag, året om, kan flodångare trafikera Changjiang utan problem.</p></div></section></body></html></div></body></html>