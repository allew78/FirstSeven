<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="5c0f656c-25d3-42a3-9721-35406abfe9d6"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec76-7-2" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Att leva i torra områden" data-uuid="8618596d-0e29-49a0-bdfb-4f29dc5f68b6" data-show-toc="true">Att leva i torra områden</h3></div><div data-type="paragraph" id="978-9-147-10385-0_SOS_Geo_imageexport-Sec76-7-2-text" data-uuid="09020242-1083-47b7-b71d-bbd6c41718dd"><p>I alla subtropiska områden är det torrt. Dels regnar det sällan, dels är det hett och vattnet avdunstar fort. De människor som trots allt bor här har anpassat sig till ett liv med långa perioder utan regn. Ofta har de levt som nomader och flyttat mellan olika platser där det har funnits vatten. Beduinerna i Saudi­arabien och Sahara har i flera tusen år vandrat genom öknarnas utkanter och mellan oaserna för att finna vatten och bete åt sina kameler, får och getter.</p><p>Även utanför de rena öknarna är det mycket torrt. När klimatet blir varmare på grund av växthuseffekten kan det leda till ännu mindre regn i dessa områden. Redan idag har människorna som bor här svårt att klara sig, särskilt när det blir långa perioder av torka. Deras boskap betar marken så hårt att allt gräs försvinner och jorden ligger bar. När regnet förr eller senare kommer kan den nakna jorden spolas bort. Överbetning och jordförstöring har redan medfört flera svältkatastrofer i de torra områdena. Risken är stor för nya katastrofer i framtiden, och det finns också en risk att stora delar av marken förvandlas till obrukbar öken.</p></div></section></body></html></div></body></html>