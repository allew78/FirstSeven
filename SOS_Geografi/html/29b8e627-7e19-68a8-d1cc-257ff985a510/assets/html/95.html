<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="092a431d-fabb-4288-a2c5-38795667231a"><html><head><meta http-equiv="Content-Type" content="text/html; charset=UTF-8"></head><body><section class="section-l3" id="978-9-147-10385-0_SOS_Geo_imageexport-Sec135-7-1" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Vattenbrist i Afrika" data-uuid="b0d053ff-f9f6-4aa6-bffd-4d799e81d828" data-show-toc="true">Vattenbrist i Afrika</h4></div><div data-type="paragraph" id="978-9-147-10385-0_SOS_Geo_imageexport-Sec135-7-1-text" data-uuid="2fc86c50-ff95-4317-9d71-b7a7540c0935"><p>De senaste femton åren har tillgången till rent vatten blivit bättre i alla delar av världen. Men fortfarande saknar fyra av tio invånare i Afrika söder om Sahara rent vatten.</p><p>I stora områden i Sahel och östra Afrika regnar det bara mellan 100 och 500 mm per år, och eftersom det är så varmt så avdunstar mycket av fuktigheten. Det värsta är att man inte kan lita på att det kommer något regn över huvud taget. Varje årtionde har det varit flera år utan något regn alls i stora områden.</p><p>En rad länder i Sahel är bland de allra fattigaste i världen. De fattiga länderna har inte haft råd att bygga ut vattenledningar på landsbygden. Många av länderna kan inte heller ordna så att det finns rent vatten till alla i de mycket snabbt växande städerna. I många hus finns inga toaletter och ofta läcker avloppsledningarna. Då förorenas dricksvattnet och sjukdomar sprids. Brist på rent vatten är den viktigaste orsaken till att så många spädbarn dör i dessa fattiga länder.</p><div class="fact"><p class="title">Vad är Sahel?</p><p>Sahel är området söder om Sahara. Det sträcker sig genom hela Afrika från väster till öster där Afrika är som bredast. Sahel drabbas ofta av långa perioder av torka.</p></div></div></section></body></html></div></body></html>