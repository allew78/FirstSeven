<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="5a5ecbb2-d911-4370-9995-a8460440aae6"><html><head><meta http-equiv="Content-Type" content="text/html; charset=UTF-8"></head><body><section class="section-l3" id="978-9-147-10385-0_SOS_Geo_imageexport-Sec592-7-3" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Indiens industrialisering och globalisering" data-uuid="665f55fe-3763-4575-a7ec-eef59d14cb86" data-show-toc="true">Indiens industrialisering och globalisering</h4></div><div data-type="paragraph" id="978-9-147-10385-0_SOS_Geo_imageexport-Sec592-7-3-text" data-uuid="5cd12406-7bfb-46bc-b77b-4e1e90b9289d"><p>Först på 1960-talet började det växa upp industrier i Indien. Fabrikerna tillverkade enkla varor som landet tidigare hade importerat. På 1980-talet växte det också fram företag som tillverkade mer komplicerade produkter. Indien kunde börja konkurrera med andra länder, och exporten av industrivaror började få betydelse. Så har det fortsatt, i allt snabbare takt. Nu finns alla industribranscher i Indien, till och med tillverkning av rymdraketer och utrustning till kärnkraftverk.</p><p>Indien har en mycket stor bilindustri. De allra flesta bilarna säljs inom landet, för där finns ju många miljoner kunder. Säkert drömmer mer än hundra miljoner indier om att någon gång skaffa en bil. Kanske kommer bara var tionde av dem att få råd att köpa en, men det blir ju ändå en mycket stor marknad (efterfrågan). Så är det med de flesta indiska industrivaror: De säljs mest inom landet. Indiens utrikeshandel är liten. Se diagram över Indiens export på s. 294. De mest efterfrågade indiska varorna i andra länder är läkemedel.</p><div class="extra"><p class="title"><span data-type="physicalpageref" data-uuid="d104640e11308" class="physicalpageref" data-value="291"></span>Globala tjänster</p><p>Lönerna i Indien är låga i jämförelse med hur det är i rika länder. Till exempel tjänar en ingenjör som utvecklar dataprogram bara en femtedel, kanske en tiondel i Indien i jämförelse med vad programmerare gör i Sverige eller USA. Indierna är också mycket kunniga och skickliga. Det blir därför allt vanligare att företag i andra länder köper sådana tjänster i Indien. När man använder internet så kan programmeraren lika gärna sitta på andra sidan jordklotet som i rummet intill hemma på företaget. Alla som har högre utbildning i Indien talar flytande engelska, och det gör att de kan arbeta med service åt utländska företag. De kan till exempel göra beräkningar åt ingenjörs- och arkitektfirmor över hela världen eller sköta biljettbokningar i många engelsktalande länder och utföra andra nätverkstjänster genom att arbeta på så kallade “call-centers” (kontaktcentraler).</p><p>Indien har blivit det land i världen som säljer mest tjänster till utländska företag.</p></div><p>Indiens export av varor och tjänster (se fördjupningen) ökar, och då får landet allt mer utländsk valuta. Därför har landet numera råd att importera livsmedel under de år då monsunregnen är onormalt små och skördarna inte räcker.&nbsp;</p></div></section></body></html></div></body></html>