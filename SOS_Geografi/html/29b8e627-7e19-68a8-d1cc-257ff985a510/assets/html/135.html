<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="3237b13f-0fb1-4850-9cd2-9f4ca30e0389"><html><head><meta http-equiv="Content-Type" content="text/html; charset=UTF-8"></head><body><section class="extra" id="978-9-147-10385-0_SOS_Geo_imageexport-Sec193-6-1" showtoc="true" ispage="true"><div class="titles"><h4 class="main extra" data-level="3" data-type="section-subparagraph" data-label="Unga och gamla" data-uuid="c8393f44-faf2-48c2-9524-0b86a23b22d0" data-show-toc="true"><span data-type="physicalpageref" data-uuid="d104640e4098" class="physicalpageref" data-value="105"></span>Unga och gamla</h4></div><div data-type="paragraph" id="978-9-147-10385-0_SOS_Geo_imageexport-Sec193-6-1-extra" data-uuid="9891a328-cd2a-4bd4-beba-c76db6b58d7f"><p>En hjälp när man vill se hur stora olika åldersgrupper är och jämföra dem kan vara att rita en befolkningspyramid.</p><p>Nigeria är ett fattigt u-land i Västafrika. Där bor mer än 180 miljoner människor och det är Afrikas folkrikaste land. I Nigeria är det vanligt att det föds fem eller sex barn i en familj. De vuxna blir allt fler och varje år föds allt fler barn än tidigare. Men vart femte barn har dött innan det fyllt fem år, för sjukvården är dålig och maten räcker inte i många familjer. Halva befolkningen är yngre än 18 år. Gamla människor är sällsynta. Om 25–30 år kommer befolkningen nog att vara dubbelt så stor som nu. Kommer maten att räcka till alla? Jordbruket är gammaldags och redan nu räcker inte skördarna. Och hur ska alla få arbete och inkomst? Redan nu är var tredje i åldern 15–25 arbetslös.</p><p>Vietnam är ett land i sydöstra Asien. Där bor ungefär 95 miljoner människor. Sedan början av 1990-talet har familjerna allt färre barn än tidigare. Befolkningen ökar inte längre så snabbt. Sjukvården är ganska bra i Vietnam. Det är liten risk att små barn dör och de gamla lever längre. De flesta bor fortfarande på landsbygden, men jordbruket har blivit modernare. Svält och undernäring är inte alls lika vanligt som förr.</p><p>I Sverige är mindre än en fjärdedel av befolkningen yngre än 18 år. Lika stor andel är äldre än 62 år. Här är det vanligen bara 2–3 barn i familjerna och många vuxna blir aldrig föräldrar.</p><div><img src="assets/SOS_Geografi_0105_9789147103850_art_r2.png" data-type="illustration" data-uuid="f15723b1-4c40-4289-b98a-2da08711e43d"></div><div><img src="assets/SOS_Geografi_0105_9789147103850_art_r1.png" data-type="illustration" data-uuid="2bfb0acf-8150-467c-863c-de709ac91492"></div><div><img src="assets/SOS_Geografi_0105_9789147103850_art_r3.png" data-type="illustration" data-uuid="805dcf85-86c7-4760-ac63-a82318f2d2f2"><div class="caption">En befolkningspyramid visar hur många människor det finns i varje åldersgrupp, som visas i mitten av stapeln. Den största gruppen i Sverige är alltså människor som är mellan 40 och 44 år gamla. Genom att läsa av mot den liggande skalan går det att se att det finns ungefär 650 000 människor i Sverige i den åldern. I Nigeria är barngruppen 0-4 år störst, nästan 25 miljoner.</div></div><p>I Sverige har vi inga bekymmer med att få maten att räcka till alla. Men vi börjar bli bekymrade över om alla gamla ska kunna få den vård och omsorg som de behöver. De gamla blir en allt större del av befolkningen.</p></div></section></body></html></div></body></html>