<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="b13dfe0f-1b46-4b8e-b300-0fefd2a4e5ef"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec343-6-3" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Jordbrukslandskapet förändras" data-uuid="879adf52-59cf-4328-b474-fb9397de5b8b" data-show-toc="true">Jordbrukslandskapet förändras</h3></div><div data-type="paragraph" id="978-9-147-10385-0_SOS_Geo_imageexport-Sec343-6-3-text" data-uuid="99625d3e-1fc3-4c28-9d1d-845f2d8960b9"><p>Mindre än en femtedel av de gårdar som tidigare fanns på den svenska landsbygden finns numera kvar. I skogrika trakter växer mest buskar och träd på den mark som tidigare var åker. Många små byar i inre Svealand och Norrland är nu nästan helt obebodda, och där har affärer och skolor stängts för många år sedan. Fler områden i Sverige har blivit glesbygder.</p><p>Också i bördigare områden har de små jordbruken försvunnit, eftersom små gårdar numera ger alldeles för liten inkomst. De små åkrarna har sålts till <span data-type="physicalpageref" data-uuid="d104640e6678" class="physicalpageref" data-value="175"></span>större gårdar. Många av de gamla husen har restaurerats och blivit bostäder för familjer som har helt andra arbeten, oftast i en närbelägen större ort. Jordbrukslandskapet är kvar, men på de vidsträckta fälten syns nu bara enstaka maskiner eller traktorer.</p><p>Den som bott länge i ett sådant jordbruksområde har kanske också lagt märke till att det inte längre finns så många olika fågelarter där. Det kan bero på att skyddande buskar och trädpartier har tagits bort mellan fälten. Där kanske inte heller längre finns de växter och småkryp som fåglarna lever av.</p><div class="fact"><p class="title">Befolkningstäthet i olika delar av Sverige</p><p>Sveriges mest tättbefolkade områden är landskapen Södermanland, Skåne och Uppland. Där bor i genom­snitt mer än 100 människor per km<sup>2</sup>. Glesast befolkade är Härjedalen och Lappland. Där bor i genomsnitt en människa per km<sup>2</sup>.</p></div></div></section></body></html></div></body></html>