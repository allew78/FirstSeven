<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="75c747da-2f3f-4f00-8883-db9d99523e95"><html><head><meta http-equiv="Content-Type" content="text/html; charset=UTF-8"></head><body><section class="section-l3" id="978-9-147-10385-0_SOS_Geo_imageexport-Sec342-7-6" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Ekologiskt jordbruk" data-uuid="c01e07f1-33e9-4a99-b4a7-254c1f32b70e" data-show-toc="true"><span data-type="physicalpageref" data-uuid="d104640e6648" class="physicalpageref" data-value="174"></span>Ekologiskt jordbruk</h4></div><div data-type="paragraph" id="978-9-147-10385-0_SOS_Geo_imageexport-Sec342-7-6-text" data-uuid="b205d9fc-3f7e-4b42-9d6d-9844bc658c03"><p>Modernt jordbruk kan innebära att åkermarken används alltför intensivt. Marken är en resurs, en tillgång som måste vårdas på samma sätt som skogen vårdas. Åkrarna måste ju ge skördar också om hundra, två hundra år.&nbsp;</p><p>Odlingsmiljön måste också skyddas från alltför mycket av de kemiska tillsatser som används vid besprutning mot skadedjur och i konstgödsel. Alltfler anser att det inte får finnas skadliga ämnen i våra livsmedel. De söker efter matvaror som är ekologiskt odlade.&nbsp;</p><div class="fact"><p class="title">Vad betyder ekologi?</p><p>Ordet ekologi betyder ”läran om de levande varelserna och deras samverkan med varandra och med den omgivande miljön”. Ordet ekologiskt betyder också ”miljövänligt och resursbevarande”.</p></div><p>Bönder som driver ekologiskt jordbruk använder inte konstgjorda ämnen som handelsgödsel och kemiska bekämpningsmedel. De använder i stället djurens gödsel. För eko-bönderna är det också viktigt att ha olika grödor under olika år på fälten och att dessutom odla växter som tar upp kväve från luften. Då är det inte nödvändigt med kemisk gödsel. Skadedjuren kan man bekämpa till exempel med djurens naturliga fiender, det vill säga andra djur.</p><p>Inom ekologiskt jordbruk används inte heller så mycket maskiner som måste drivas med diesel-bränsle. Det är en ändlig resurs som vi måste spara på. På en ekologisk gård krävs i stället mer arbetskraft än på ”vanliga” gårdar. Ekologiska gårdar är heller inte så stora.&nbsp;</p><p></p><div><img src="assets/SOS_Geografi_0174_9789147103850_art_r1.png" data-type="illustration" data-uuid="a455ba38-7fb4-480e-9955-fb71dd062c81"></div>Nästan alla ekologiska odlare tillhör föreningen KRAV, och deras produkter är KRAV-märkta. De uppfyller de krav som föreningen ställer. I de andra EU-länderna finns liknande regler. Även varor som vi köper från mer avlägsna länder kan vara ekologiskt odlade, till exempel kaffe och bomull.&nbsp;<p></p><p>Ännu är det mindre än tio procent av jordbruksprodukterna i Sverige som är ekologiskt odlade. Allt fler kunder vill köpa ekologiska varor, men de är nästan alltid lite dyrare än ”vanliga”. Det beror på att odlingen kräver mer arbetskraft och mer tidskrävande försiktighet.</p></div></section></body></html></div></body></html>