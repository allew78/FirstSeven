<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="7232dffb-883e-485e-9925-1eb2deaa2afb"><html><head><meta http-equiv="Content-Type" content="text/html; charset=UTF-8"></head><body><section class="section-l3" id="978-9-147-10385-0_SOS_Geo_imageexport-Sec588-7-2" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Brasiliens utvecklingsproblem" data-uuid="cd564848-dda0-4be4-b98b-2bdeabfa0e30" data-show-toc="true"><span data-type="physicalpageref" data-uuid="d104640e11143" class="physicalpageref" data-value="288"></span>Brasiliens utvecklingsproblem</h4></div><div data-type="paragraph" id="978-9-147-10385-0_SOS_Geo_imageexport-Sec588-7-2-text" data-uuid="48c4f963-d69a-4f2e-b9d3-67ad5b87f3be"><p>År 1995 låg Brasilien på ungefär plats 70 på välfärdslistan. Mycket långsamt förbättrades förhållandena de följande tio åren, men också andra länder fick det bättre, och år 2005 låg Brasilien fortfarande på den platsen. År 2011 hade landet faktiskt halkat ner till plats 84. Varför har det inte blivit bättre, när landet har mycket goda förutsättningar och utvecklingsmöjligheter?</p><p>Under många år styrdes Brasilien av politiker som inte alls brydde sig om hur de fattiga hade det, varken på landsbygden eller i städerna. Skillnaderna mellan fattiga och rika ökade hela tiden. Värst har det varit för småbönder och lantarbetare i nordöstra Brasilien. De har alldeles för lite mark och saknar arbete och inkomster. De rika äger nästan all jordbruksmark och vägrar att sälja delar av den.&nbsp;</p><p>De senaste regeringarna har startat olika program för att hjälpa de allra fattigaste. Nu har de fått möjligheter att odla upp mark i andra delar av norra Brasilien.</p><div><img src="assets/SOS_Geografi_0288_9789147103850_art_r1.png" data-type="illustration" data-uuid="deef23d7-25fe-4c15-b0bb-4a00a8a197e0"><div class="caption">Sockerrör huggs ner med en machete, en tung, bredbladig kniv. Det är ett mycket hårt jobb för en lantarbetare. Av sockerrör blir det både socker och biobränslet etanol. Så här har lantarbetarna jobbat i hundratals år. Detta är ett traditionellt och mycket slitsamt jordbruk.</div></div><p>I storstädernas ytterområden bor hundratusentals familjer i slumbostäder. Sådana områden kallas <em>favelas</em>. Där är arbetslösheten mycket hög och det kan verka hopplöst att få det bättre. Många som bor där har flyttat dit från landsbygden eftersom de hoppades att finna arbete i storstaden. Men de flesta har dålig utbildning och kan inte konkurrera om jobben.</p><div><img src="assets/SOS_Geografi_0288_9789147103850_art_r2.png" data-type="illustration" data-uuid="748949dc-2076-4177-a56e-fda130e4aebd"><div class="caption"><span data-type="physicalpageref" data-uuid="d104640e11168" class="physicalpageref" data-value="289"></span>Marknad vid en landsväg i västra Indien.</div></div><p>De två största städerna, São Paulo och Rio de Janeiro, ligger i landets rikaste del. Där växer den moderna industrin i snabb takt och där samlas rikedomarna. Brasilien är Sydamerikas viktigaste industriland och nästan hälften av landets export är industrivaror. Landet har också fått inkomster genom att sälja mycket råvaror till länder på andra håll i världen som behöver dem till sina industrier. En sådan kund är Kina på andra sidan jordklotet. Se diagram över Brasiliens export på s. 294.</p></div></section></body></html></div></body></html>