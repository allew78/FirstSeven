<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="83bd368a-11be-42a2-9ee8-7d4541d4430a"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec540-6-4" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Service i Europa" data-uuid="2066425d-16f2-4ff6-aba7-2444b792ab30" data-show-toc="true"><span data-type="physicalpageref" data-uuid="d104640e10057" class="physicalpageref" data-value="263"></span>Service i Europa</h3></div><div data-type="paragraph" id="978-9-147-10385-0_SOS_Geo_imageexport-Sec540-6-4-text" data-uuid="7fc5c5ef-cd83-4842-a767-290d85425e0b"><p>I de flesta länder i norra och västra Europa arbetar mer än 70 procent av befolkningen inom serviceyrken. Mycket av arbetet inom industrin har tagits över av maskiner, men en sådan förändring kan inte ske inom serviceyrkena.</p><div class="fact"><p class="title">Vad är ett post-industriellt samhälle?</p><p>Allt mindre andel av den yrkesverksamma befolkningen arbetar inom industrin i de rikaste länderna. Därför är det egentligen missvisande att kalla dem för industriländer. Det skulle passa bättre att säga serviceländer. Men istället används ofta beteckningen postindustriella samhällen. Post är ett latinskt ord som betyder efter.</p></div><p>Allt fler tjänster efterfrågas på arbetsplatser och på fritiden. Allt fler människor behövs för att ta hand om sjuka och åldringar, och på daghem och i skolor kan ju inte maskiner ersätta dem som arbetar. I alla butiker behövs lager- och kassapersonal. Chaufförer, tandläkare och skådespelare kan inte heller ersättas av maskiner.</p><p>I Västeuropa är det vanligare att arbeta inom handel och tran­sporter än någon annanstans i världen. Varorna som tillverkas inom EU ska ju forslas till affärer i medlemsländerna och säljas till deras köpstarka kunder. Till Västeuropas hamnar kommer råvaror från hela världen, och många jobbar med att transportera råvarorna vidare.</p><div><img src="assets/SOS_Geografi_0263_9789147103850_art_r1.png" data-type="illustration" data-uuid="18033971-652d-4f40-ad70-17af4da72566"><div class="caption">Storbritannien har allra högst andel anställda i service, 81,5%.</div></div><p>Det gemensamma för de rikaste länderna är att andelen som arbetar inom industrin har blivit allt mindre och andelen av befolkningen som arbetar inom serviceyrken har blivit allt större. I Europa ser vi en tydlig skillnad när vi jämför det rika nordvästra Europa med det mindre rika sydöstra Europa. Där är det ännu inte så stor del av befolkningen som har servicearbeten.</p></div></section></body></html></div></body></html>