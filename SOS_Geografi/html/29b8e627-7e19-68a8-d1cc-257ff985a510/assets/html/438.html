<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="f7164461-4380-400c-a039-b4534fc5cf28"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec618-7-2" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Utsläppen måste minska" data-uuid="f23f1e41-71f4-48a9-8508-b24d1dec58b5" data-show-toc="true">Utsläppen måste minska</h3></div><div data-type="paragraph" id="978-9-147-10385-0_SOS_Geo_imageexport-Sec618-7-2-text" data-uuid="8481812a-5395-4d17-9c75-d0f53894d5f3"><div><img src="assets/SOS_Geografi_0304_9789147103850_art_r1.png" data-type="illustration" data-uuid="8e5ebdd0-be0d-489c-8856-d44c8dd24638"><div class="caption">En stockholmare slänger sina sopor.</div></div><p>En av de stora utmaningarna i framtiden blir att hejda den globala uppvärmningen. Om inte detta lyckas kommer världen att stå inför enorma problem. Och som vanligt kommer de som är allra fattigast att drabbas värst.</p><p>Den första överenskommelsen om att minska utsläppen av växthusgaser träffades 1997 i Kyoto i Japan. I det så kallade Kyotoprotokollet utgick man från mängden växthusgaser som släpptes ut 1990, och beslutade att de länder som skrev på protokollet tillsammans skulle minska utsläppen med fem procent till år 2012.</p><div><img src="assets/SOS_Geografi_0305_9789147103850_art_r1.png" data-type="illustration" data-uuid="f37d3366-5a63-441e-a29c-61e28bd42891"><div class="caption"><span data-type="physicalpageref" data-uuid="d104640e11799" class="physicalpageref" data-value="305"></span>I december 2009 höll FN ett möte om klimatet i Köpenhamn där så gott som alla jordens länder fanns med. Mötet blev en besvikelse och innebar bara ett litet steg på vägen mot ett internationellt avtal om att minska utsläppen av växthusgaser. Bilden är från utställningen Cool Globes på Kongens Nytorv i Köpenhamn.</div></div><p>Den stora bristen med Kyotoprotokollet är att varken Kina eller USA har skrivit på – de två länder som har de största utsläppen av växthusgaser. USA menar att Kina ska genomföra samma utsläppsminskningar som övriga i-länder, medan Kina hävdar att landet fortfarande till stora delar är ett u-land, och att det precis som alla andra u-länder har rätt till utveckling och en viss ökning av utsläppen.</p><p>För att komma överens och få till ett internationellt bindande avtal har en lång rad möten genomförts. Men länderna har inte kunnat enas. På ett möte i Durban i Sydafrika hösten 2011 enades man i alla fall om att ett nytt avtal om minskning av utsläppen ska förhandlas fram till 2015. Det ska gälla alla länder och träda i kraft senast 2020.</p><p>Mellan 2000 och 2007 ökade utsläppen av växthusgaser med mer än tre procent per år. Från 2008 har det skett en liten minskning, kanske mest på grund av finanskriser och lågkonjunktur. Från 2020 är det alltså meningen att utsläppen ska börja minska, och till 2050 är målsättningen en minskning med mellan 50 och 85 procent.</p></div></section></body></html></div></body></html>