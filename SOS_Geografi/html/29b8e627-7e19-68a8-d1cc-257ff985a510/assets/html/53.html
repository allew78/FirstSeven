<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="03026874-a267-4bd3-b36a-0fea8e1ef7c6"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec77-7-3" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Sahara" data-uuid="ed65b3c2-b798-4cda-80a4-c251958c9e2e" data-show-toc="true"><span data-type="physicalpageref" data-uuid="d104640e1719" class="physicalpageref" data-value="44"></span>Sahara</h3></div><div data-type="paragraph" id="978-9-147-10385-0_SOS_Geo_imageexport-Sec77-7-3-text" data-uuid="aa9836b4-fdf2-4854-866f-a272d8d86c39"><p>Sahara är världens största öken, som sträcker sig 500 mil tvärs över norra Afrika. Till ytan är denna väldiga öken nästan lika stor som USA. Klimatet är extremt, det kan bli över 50 grader varmt på dagen och under noll på natten. Heta, häftiga sandstormar hör till vardagen, och det regnar förstås väldigt sällan.</p><p>Västra delarna av Sahara består mest av grus och klippor. Här regnar det nästan aldrig, men underjordiska floder från Atlasbergen kommer upp till ytan vid oaser. I oaserna växer dadelpalmer och akacior, och där odlas fruktträd, grönsaker, hirs och vete. Vid Saharas oaser bor också de flesta av öknens två miljoner invånare.</p><p>Centrala Sahara är en höjdplatå som ligger ungefär 600 meter över havet. Men här finns också höga bergstoppar på över 3000 meter som är snötäckta på vintern.</p><p>De östra delarna av Sahara, den libyska öknen, är allra torrast. Här dominerar sanden, flera hundra meter höga sanddyner är inte ovanliga. Här finns väldigt få oaser och nästan inga växter eller djur.</p></div></section></body></html></div></body></html>