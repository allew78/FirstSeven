<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="f8875019-95be-4d67-ae52-dcdba828e7dc"><html><head><meta http-equiv="Content-Type" content="text/html; charset=UTF-8"></head><body><section class="section-l1" id="978-9-147-10385-0_SOS_Geo_imageexport-Sec614-6-6" showtoc="true" ispage="true"><div class="titles"><h2 class="main section-l1" data-level="1" data-type="section-section" data-label="En varmare värld" data-uuid="6a337bd7-f9d1-4594-a67d-d0fb4418ead0" data-show-toc="true"><span data-type="physicalpageref" data-uuid="d104640e11721" class="physicalpageref" data-value="302"></span>En varmare värld</h2></div><div data-type="paragraph" id="978-9-147-10385-0_SOS_Geo_imageexport-Sec614-6-6-text" data-uuid="b6d4c69f-e9a1-4f00-9321-b2db9e808311"><p>Klimatet har alltså redan blivit varmare, och ökningen kommer att fortsätta. Temperaturökningen är inte jämnt fördelad över jorden. Mest ökar temperaturen i Arktis, medan det inte har varit någon ökning alls i Antarktis. I Arktis smälter havsisen redan i snabb takt, betydligt fortare än klimatforskarna har räknat med. Även glaciärerna i Arktis och i höga bergskedjor minskar i storlek.</p><p>Olika områden påverkas olika mycket av en temperaturökning. Om till exempel januaris medeltemperatur i nordligaste Norrland ökar med två grader får det ganska liten effekt. Det är fortfarande vinter och kallt. Men om samma höjning sker i Göteborg så innebär det att göteborgarna inte får någon vinter alls.</p><div><img src="assets/SOS_Geografi_0302_9789147103850_art_r1.png" data-type="illustration" data-uuid="947c4ec8-c22d-4f5d-823e-7b9b161492e3"></div><p>Smältvattnet forsar fram från en glaciär på Grönland.</p><p>Det verkar också som om den höjda temperaturen påverkar nederbörden. I stora drag kommer områden som redan idag har mycket nederbörd att få ännu mer, medan torra områden kommer att bli ännu torrare.</p><p>Länder i närheten av öknar, där temperaturen redan är hög och där det redan är ont om vatten, drabbas naturligtvis hårt om det blir ännu varmare och nederbörden blir ännu mindre. Kring Medelhavet är det redan idag problem med kraftiga värmeböljor och brist på vatten. Där kommer det att bli besvärligt när temperaturen ökar. Och ännu värre blir det förstås i fattiga områden som till exempel Sahel, söder om Sahara.</p><p>Havsytan har redan stigit och kommer att fortsätta stiga. Hittills beror det på att havsvattnet har blivit något varmare och därför har ökat i volym. Men om glaciärer och inlandsisar börjar smälta kommer höjningen att gå betydligt fortare.</p></div></section></body></html></div></body></html>