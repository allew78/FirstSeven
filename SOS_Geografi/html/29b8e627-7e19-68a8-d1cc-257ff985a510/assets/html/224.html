<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="077ea50f-f2bd-4444-a3fe-49727187bd2d"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec315-6-6" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Internationell handel med skogsprodukter" data-uuid="69fba41d-86fe-4408-ad13-cda9b09ed5c6" data-show-toc="true"><span data-type="physicalpageref" data-uuid="d104640e6194" class="physicalpageref" data-value="160"></span>Internationell handel med skogsprodukter</h3></div><div data-type="paragraph" id="978-9-147-10385-0_SOS_Geo_imageexport-Sec315-6-6-text" data-uuid="7a52dde5-ca7e-4337-bd70-1926798dc601"><p>Fattiga länder med mycket tropisk skog, framför allt i Afrika, exporterar timmer till rika industriländer som behöver råvaror till sina skogsindustrier. Även skogrika och glesbefolkade länder i andra delar av världen säljer mycket skogsprodukter. Finland har stor export till folkrika länder i Västeuropa, Canada säljer både timmer och skogsprodukter till USA, och Ryssland exporterar mycket till det folkrika men skogfattiga Indien.</p><div class="extra"><p class="title">HALLSTA – ETT PAPPERSBRUK MED STOR EXPORT</p><p>Asmirs jobb är att övervaka en av pappersmaskinerna i Hallsta. Han måste rycka in om papperet börjar trassla på den väldiga rullen.</p><p></p><div><img src="assets/SOS_Geografi_0160_9789147103850_art_r1.png" data-type="illustration" data-uuid="9e1d19e7-cb5f-4afb-95ed-0e25b172198f"></div>Hallsta ligger i den lilla orten Hallstavik vid norra Upplandskusten. Bruket ägs av Holmen som är en stor skogskoncern. Den har även ett pappersbruk utanför Norrköping och äger också mycket skog.<p></p><p>I Hallsta produceras framför allt papper till tidningar, tidskrifter och böcker. Det mesta av råvaran är granved som kommer från skogarna i den delen av Svealand. Till tidningspapper används också returpaper.</p><p>Tillverkningen i Hallsta omfattar två processer. Först gör man mekanisk massa. Stora maskiner mal då ner träflis till en vattnig gröt, pappersmassa. Därefter pressas och torkas massan till papper i stora pappersmaskiner. Nästan oändliga pappersark rullas upp på enorma rullar. Sedan kan man skära papperet i de format som kunderna önskar.</p><p>Kunderna är stora tidnings- och boktryckerier, både i Sverige och utomlands. Både Tyskland och Storbritannien köper mer papper från Hallsta än vad kunderna i Sverige gör.</p><p>Efterfrågan på tidningspapper har minskat. Därför gör Hallsta numera mycket mindre av sådant enkelt papper och i stället mer papper till böcker och dyrare tidskrifter. Det krävs väldigt mycket energi, framför allt när maskinerna mal sönder träet, men också när den blöta massan ska torkas till papper. Vid malningen utvecklas en oerhörd värme, och vid torkningen bildas het ånga. Men man leder iväg värme och varmvatten och använder det som fjärrvärme i bostäderna i Hallstavik.</p><p>Mer än hälften av alla som har arbete i trakten jobbar med anknytning till Hallsta bruk. På själva bruket arbetade 735 personer år 2012 och många andra är sysselsatta i Hallstavik därför att bruket finns där. Därför är det mycket viktigt för hela området att Hallsta kan fortsätta att tillverka pappersprodukter, även när efterfrågan på tidningspapper minskar.</p></div></div></section></body></html></div></body></html>