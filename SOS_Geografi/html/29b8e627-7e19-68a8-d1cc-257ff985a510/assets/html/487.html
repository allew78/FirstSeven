<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="e2c2b3f0-1801-470b-8e1e-ae180686074b"><html><head><meta http-equiv="Content-Type" content="text/html; charset=UTF-8"></head><body><section class="section-l3" id="978-9-147-10385-0_SOS_Geo_imageexport-Sec683-7-1" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Snälla vulkaner och farliga" data-uuid="dbed43a6-782a-4744-86f8-a953b4a87218" data-show-toc="true"><span data-type="physicalpageref" data-uuid="d104640e13006" class="physicalpageref" data-value="335"></span>Snälla vulkaner och farliga</h4></div><div data-type="paragraph" id="978-9-147-10385-0_SOS_Geo_imageexport-Sec683-7-1-text" data-uuid="d36cd7a1-7a58-4de0-a740-e003c2938d03"><div><img src="assets/SOS_Geografi_0335_9789147103850_art_r1.png" data-type="illustration" data-uuid="93bf6088-c69f-4814-8584-e39587c9f1e4"><div class="caption">Stratovulkaner byggs upp av olika skikt som dels består av lava, dels av aska. Utbrotten från stratovulkaner är ofta explosiva. Vesuvius, världens kanske farligaste vulkan, är en stratovulkan.</div></div><p>Vulkanerna som ligger där plattorna glider isär är oftast inte så farliga. Deras lava är lättflytande och kan rinna ut över stora områden, men den rinner ganska sakta så människorna som bor i närheten hinner undan. Lavan bildar så kallade sköldvulkaner, de ser ut som en liggande sköld.</p><p>Vulkaner i områden där plattorna kolliderar kan däremot vara explosiva och mycket farliga. Vid kollisionen trycks havsbottnen ner under kontinenten. Havsbottnens våta sand och lera (sediment) hettas upp och blir till magma som tränger upp och bildar lava, vattenånga och giftiga gaser. Lavan är trögflytande och kan proppa igen gångarna till vulkanens krater. När utbrottet kommer sker det ofta med en explosion och en ny krater öppnar sig. Dessa vulkaner kallas stratovulkaner. De byggs upp av olika skikt av lava och aska och kan bli mycket höga.</p><p>Ungefär en halv miljard människor bor så nära aktiva vulkaner att de kan råka illa ut vid ett utbrott. Det kan vara svårt att förstå hur de vågar bo där, men jorden är bördig på vulkanernas sluttningar, och utbrott är trots allt ovanliga. Men när världens befolkning ökar kommer fler och fler att bo nära vulkaner. Om dessutom skogen på vulkanernas sluttningar huggs ner rinner lavan snabbare, och riskerna med att bo nära vulkaner blir ännu större.</p></div></section></body></html></div></body></html>