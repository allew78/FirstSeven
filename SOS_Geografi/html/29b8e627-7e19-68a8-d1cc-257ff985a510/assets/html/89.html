<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="f171e29c-78e5-4fe8-b50a-4ee40e06f108"><html><head><meta http-equiv="Content-Type" content="text/html; charset=UTF-8"></head><body><section class="section-l3" id="978-9-147-10385-0_SOS_Geo_imageexport-Sec128-7-1" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="De häftiga monsunregnen" data-uuid="8fa6783e-4b97-4d0d-8023-6c66afbbae87" data-show-toc="true">De häftiga monsunregnen</h4></div><div data-type="paragraph" id="978-9-147-10385-0_SOS_Geo_imageexport-Sec128-7-1-text" data-uuid="b3523aa4-5ca2-420d-ac6b-9bd68ca518c8"><div><img src="assets/SOS_Geografi_0068_9789147103850_art_r1.png" data-type="illustration" data-uuid="32fa1422-c50d-4e2d-95c3-5dcb2d18419c"><div class="caption">Nästan varje år är det översvämningar i Bangladesh. I maj 2009 blev mer än en miljon människor hemlösa. Det värsta problemet var att det inte fanns rent vatten att dricka. Allt vatten var förorenat av drunknade djur.</div></div><p>Det finns flera orsaker till sådana katastrofala översvämningar. När monsunregnen kommer är marken mycket torr och hård. Den kan inte suga åt sig så mycket vatten. På sluttningarna har man huggit ner skogen, och de låga växter som finns där kan inte hejda vattnet från att forsa ner i dalarna. Är det snösmältning högre upp i bergen kommer ännu mer vatten ner i floderna och de svämmar över.</p><div><img src="assets/SOS_Geografi_0068_9789147103850_art_r2.png" data-type="illustration" data-uuid="f5199a68-e5b2-4d35-914d-f8ebbe54b276"><div class="caption"><span data-type="physicalpageref" data-uuid="d104640e2674" class="physicalpageref" data-value="69"></span>Vid denna flodmynning nära Rotterdam har holländarna byggt två enorma portar. Oftast är de öppna, men de stängs när höststormarna pressar in havsvatten i floden. Så förhindras översvämningar. Men anläggningen har kostat många miljoner kronor.</div></div><p>Åkrarna i floddalarna behöver vatten, och flodvatten med lera och växtrester är mycket näringsrikt och bra. Men det blir katastrof när vattnet kommer forsande med all kraft, bryter genom skyddande vallar utmed flodstränderna och förstör byggnader, mark och vägar.</p></div></section></body></html></div></body></html>