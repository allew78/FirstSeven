<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="e85befa0-5c2a-445d-942b-0ce0ce42e0fa"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec140-6-6" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Klimat, vatten och turism" data-uuid="3dfe0961-8c64-46c6-b939-145a42f4a7bc" data-show-toc="true"><span data-type="physicalpageref" data-uuid="d104640e2853" class="physicalpageref" data-value="76"></span>Klimat, vatten och turism</h3></div><div data-type="paragraph" id="978-9-147-10385-0_SOS_Geo_imageexport-Sec140-6-6-text" data-uuid="e333e585-b26c-4902-954e-4a0f2de1504b"><p>Varje år åker många miljoner turister till varma och soliga områden. Helst ska det inte vara några regniga dagar där, och många researrangörer lovar en solsäker semester. Men det betyder ju också att det är torrt och ont om vatten!</p><p>Mycket av solturismen går till länderna vid Medelhavet. Där blir det allt vanligare med svårlösta vattenproblem. Invånarna själva måste ha färskvatten, och jordbrukarna behöver vattna sina odlingar av tomater och andra grönsaker. Därtill ska turisterna ha allt det vatten som de förväntar sig, i pooler och badrum och vattenflaskor. Rent vatten behövs också för att dagligen vattna hotellträdgårdar och golfbanor.</p><p>De flesta turister hushållar inte med vattnet. Då måste den lokala befolkningen göra det. Till ön Cypern i östra Medelhavet kommer på sommaren två miljoner turister. Samtidigt är vattnet avstängt flera gånger i veckan hos lokalbefolkningen.</p><p>Allt fler små, fattiga länder i Asien, Afrika och Mellanamerika strävar efter att få fler besök av turister. Ett varmt och soligt klimat är kanske deras enda stora tillgång. Turism ger arbete och inkomster till många av invånarna. Men där finns redan problem med att det rena färskvatt­net inte räcker. Att importera färskvatten i tankbilar eller med båt är dyrt. Ännu dyrare är det att avsalta havsvatten så att det kan användas som färskvatten.</p></div></section></body></html></div></body></html>