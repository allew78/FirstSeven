<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="3c9ded28-e4ee-4799-a55f-13ce969a1d43"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec541-6-5" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Europas miljö" data-uuid="64dde1f7-3835-4546-bdd2-cdbfa97bb451" data-show-toc="true"><span data-type="physicalpageref" data-uuid="d104640e10083" class="physicalpageref" data-value="264"></span>Europas miljö</h3></div><div data-type="paragraph" id="978-9-147-10385-0_SOS_Geo_imageexport-Sec541-6-5-text" data-uuid="0f241b3a-11bf-4970-b76b-d45dbab2c433"><div><img src="assets/SOS_Geografi_0264_9789147103850_art_r1.png" data-type="illustration" data-uuid="bdf23c09-614e-4374-a5ba-fcec7f35e72f"><div class="caption">En av de viktigaste nord-sydgående vägarna i Europa går genom Brennerpasset i Alperna.</div></div><p>EU:s viktigaste mål är att göra det lättare med handel, resor och kontakter mellan medlemsländerna. Så har det också blivit. Därför har trafiken inom Europa också ökat för varje år.</p><p>Den ökande trafiken kräver allt större utrymme, och det är ett växande problem, särskilt i västra Europa. Där är det tättbefolkat och väldigt ont om mark. Fler motorvägar och broar behöver byggas, flygfälten utvidgas och järnvägarna behöver fler spår. I Tyskland blir det ofta långa köer och trafikstopp på motorvägarna. Landet ligger mitt i Europa och måste rymma långväga trafik mot norr och söder, öster och väster.</p><p>Transporterna svarade år 2009 för en fjärdedel av alla utsläpp av växthusgaser i EU och är en viktig faktor bakom klimatförändringarna. Personbilarna har dock blivit mer miljövänliga och kräver heller inte så mycket bränsle som tidigare, men eftersom de ständigt ökar i antal så fortsätter deras negativa miljöpåverkan att öka. Sot och andra partiklar från fordonen kan också orsaka allvarliga hälsoproblem, och i många stadsområden i de centrala delarna av EU överskrids gränsvärdena för luftkvalitet.</p><p>Miljöarbetet inom EU har haft stor framgång när det gäller att minska utsläpp av koldioxid och farligt svavel i bilavgaserna. Sämre har det gått med utsläpp av kväve från trafiken och jordbruket. Kväve medför mycket gödning i vattendrag och sjöar. Där ökar växtligheten, men syret minskar. Både fiskar och vattenväxter kan dö. De allvarligaste problemen finns i Östersjön och i vattendrag i östra Europa. Den ekologiska balansen i Östersjön har rubbats framför allt av det kväve som läckt ut när man använt för mycket konstgödsel i jordbruket.</p></div></section></body></html></div></body></html>