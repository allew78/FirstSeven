<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="36d68dac-f330-45b7-8e18-6e6835f25b29"><html><head><meta http-equiv="Content-Type" content="text/html; charset=UTF-8"></head><body><section class="section-l3" id="978-9-147-10385-0_SOS_Geo_imageexport-Sec157-7-1" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Mer än en skörd om året" data-uuid="af9df566-a1f4-43af-890d-e1d379cd96ef" data-show-toc="true"><span data-type="physicalpageref" data-uuid="d104640e3215" class="physicalpageref" data-value="86"></span>Mer än en skörd om året</h4></div><div data-type="paragraph" id="978-9-147-10385-0_SOS_Geo_imageexport-Sec157-7-1-text" data-uuid="199249e7-47df-4890-9071-eebf324a386a"><div><img src="assets/SOS_Geografi_0086_9789147103850_art_r1.png" data-type="illustration" data-uuid="fff265ca-a898-4f9b-9295-e899222a7222"><div class="caption">En bonde som har råd att ha dragdjur kan bereda åkermarken fortare och bättre. Då blir skörden större. Bilden är från Indien.</div></div><p>Växter behöver värme, ljus och vatten. Finns det, så kan grönsaker och rotfrukter gro, växa och bli färdiga att skörda på kanske bara två månader. Men de olika sädesslagen behöver 4–6 månader. Dessutom ska det helst vara torrt väder när de mognar.</p><p>I den tropiska zonen närmast ekvatorn regnar det kraftigt en stund de flesta dagar, och det är varmt och ångande fuktigt. Säd kan inte mogna i sådant klimat. Men frukter och grönsaker kan odlas året om.</p><p>I områden med regntid och torrtid styrs jordbruket av hur lång torrtiden är. Ingenting gror förrän jorden är fuktig. Under den långa, heta torrtiden kan bönderna bara vänta på regnet. Är sedan regntiden inte längre än några månader hinner de bara ta en skörd per år om de inte konstbevattnar. I Indien faller monsunregnet mellan juni och oktober. Där är det stora skillnader i välstånd mellan landsbygdsområden där man kan konstbevattna och områden som saknar sådana möjligheter. I Kina har man byggt ut konstbevattningen under många hundra år. I södra Kina finns det dessutom inga långa torrtider. Där kan man odla året om. Det är möjligt att under ett och samma år ta två skördar ris och därtill en skörd av grönsaker på samma fält.</p><p><span data-type="physicalpageref" data-uuid="d104640e3234" class="physicalpageref" data-value="87"></span>I den tempererade zonen är det framför allt temperaturen som bestämmer vad som kan odlas. Det måste vara minst fyra grader varmt för att växandet ska komma igång. Växtsäsongens längd är därför kanske bara ett halvt år. Här i Sverige, till exempel, kan det bara bli en spannmålsskörd om året.</p><div class="fact"><p class="title">Plantager</p><p>I tropiska områden finns plantageodlingar. Det är storjordbruk där man bara odlar en enda gröda som sedan oftast exporteras till Europa, Japan eller USA. I våra livsmedelsaffärer finns varor som vuxit på plantager, t.ex. bananer och te.</p></div><p>Det låter mycket bra att kunna ta två skördar varje år. Men varje gröda tar näring ur marken. Flera grödor på samma åker under samma år gör att marken fortare blir näringsfattig. Skördarna blir då allt mindre för varje år om man inte tillför ny näring genom att gödsla.</p></div></section></body></html></div></body></html>