<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="393e2544-8e6d-44f0-a7c1-d1804ac23094"><html><head><meta http-equiv="Content-Type" content="text/html; charset=UTF-8"></head><body><section class="section-l3" id="978-9-147-10385-0_SOS_Geo_imageexport-Sec452-7-2" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Var finns marknaden?" data-uuid="b89134ee-6466-4756-b78a-a4ca2553831d" data-show-toc="true"><span data-type="physicalpageref" data-uuid="d104640e8248" class="physicalpageref" data-value="225"></span>Var finns marknaden?</h4></div><div data-type="paragraph" id="978-9-147-10385-0_SOS_Geo_imageexport-Sec452-7-2-text" data-uuid="c360f635-f413-4970-8306-0523a0f5d6fb"><p>När Autoliv var ett nytt, litet företag hade det mest kontakt med de svenska biltillverkarna Volvo och SAAB och sålde sina säkerhetsbälten till dem. Bilarna från Volvo och SAAB sattes samman i Göteborg och Trollhättan som ligger mindre än tio mil från Vårgårda. Marknaden fanns inom landet, den var nationell. Det var korta transporter och lätt för Autoliv att ha kontakter med bilföretagen.</p><p>Lastbil är det vanligaste transportsättet. Det går smidigt och fort från Vårgårda till Göteborg eller Trollhättan. Bilfabrikerna kan beställa de delar i säkerhetssystemen som de just då behöver, och de levereras snabbt. Inga stora lagerutrymmen behövs då i bilfabriken. <em>Just-in-time</em> kallas det på engelska: precis i rätt tid!</p><p>När utländska bilföretag ville köpa varor av Autoliv blev det besvärligare. Marknaden blev internationell. Det blev långa transporter med båt från Göteborg och svårare med kontakterna. Då köpte Autoliv företag i andra länder och kunde tillverka mycket av sina varor i deras fabriker.</p><p>I dag är Autolivs tillverkning ännu mycket större, och deras kunder finns över hela världen. Marknaden är global. Nu har företaget anställda i 29 länder. Allt mer av tillverkningen sker i länder där lönerna är låga. Varorna behöver inte transporteras så lång väg, och tillverkningen kostar mycket mindre. Men i Sverige finns mycket av den forskning och utveckling av nya produkter som är nödvändig för företaget.</p><div><img src="assets/SOS_Geografi_0225_9789147103850_art_r1.png" data-type="illustration" data-uuid="c6712ef7-06b4-4a69-976a-90ce01a1897a"><div class="caption">Autolivs verksamhet i olika delar av världen. Ju större röd kvadrat, desto fler anställda.</div></div><p>I vilka fem länder finns flest anställda?</p><p>Autoliv är ett multinationellt företag som har verksamhet i många länder. Forskning sker där det finns många högt utbildade ingenjörer. Tillverkning sker där lönerna är låga.</p></div></section></body></html></div></body></html>