<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="d7ec0561-8db0-4d03-9b94-593a8e42b3c2"><html><head><meta http-equiv="Content-Type" content="text/html; charset=UTF-8"></head><body><section class="section-l1" id="978-9-147-10385-0_SOS_Geo_imageexport-Sec219-5-2" showtoc="true" ispage="true"><div class="titles"><h2 class="main section-l1" data-level="1" data-type="section-section" data-label="Berg i Skandinavien och i andra länder" data-uuid="f1dc9693-92ff-4c7a-bb11-db73c43a1b4f" data-show-toc="true"><span data-type="physicalpageref" data-uuid="d104640e4508" class="physicalpageref" data-value="116"></span>Berg i Skandinavien och i andra länder</h2></div><div data-type="paragraph" id="978-9-147-10385-0_SOS_Geo_imageexport-Sec219-5-2-text" data-uuid="782adba5-d9d5-4204-aca5-bada10e67fda"><p>I Skandinavien är berggrunden mycket gammal. Berget bildades för länge sedan under jordens urtid och brukar därför kallas för urberg. Idag är urberget väldigt stabilt. De enstaka skakningar, jordskalv, som sker märks oftast bara på geologernas instrument. Det kraftigaste skalvet under 1900-talet inträffade 1985 och kändes visserligen i stora delar av Sydsverige men ingen människa skadades.</p><p>Att Skandinavien är ett geologiskt stillsamt område idag betyder inte att det alltid varit så. I Skåne finns rester av 150 miljoner år gamla vulkaner, och sprickor i berggrunden visar att väldiga jordbävningar har ägt rum även här i Skandinavien. Sjön Vättern ligger mellan två sådana sprickor. Marken mellan sprickorna har sjunkit ner och den sänka som då bildades har sedan fyllts med vatten. En sådan sänka kallas för gravsänka. En spricka i berggrunden där berget har glidit uppåt eller nedåt kallas förkastning.</p></div></section></body></html></div></body></html>