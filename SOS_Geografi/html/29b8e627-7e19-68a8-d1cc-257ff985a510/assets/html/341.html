<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="4180909a-e72e-46c4-9dd4-69b541deb14a"><html><head><meta http-equiv="Content-Type" content="text/html; charset=UTF-8"></head><body><section class="section-l3" id="978-9-147-10385-0_SOS_Geo_imageexport-Sec486-7-4" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Hur länge räcker oljan?" data-uuid="ff546262-5daf-46bd-ab13-3d032243322f" data-show-toc="true"><span data-type="physicalpageref" data-uuid="d104640e8847" class="physicalpageref" data-value="240"></span>Hur länge räcker oljan?</h4></div><div data-type="paragraph" id="978-9-147-10385-0_SOS_Geo_imageexport-Sec486-7-4-text" data-uuid="a94cbd58-cd7b-4a3b-a6c6-d9d6a90a0de4"><div><img src="assets/SOS_Geografi_0240_9789147103850_art_r1.png" data-type="illustration" data-uuid="892c4dcf-210d-4e75-9e43-87f78a6233b8"><div class="caption">De största oljereserverna finns i Saudiarabien.</div></div><p>Alla världens länder är idag mer eller mindre beroende av olja som energikälla. Totalt svarar oljan för närmare 35 procent av världens energiförbrukning. Särskilt stort är beroendet när det gäller transporter. Bilar, lastbilar, fartyg, flygplan och en stor del av tågtrafiken drivs med bränslen som framställs av olja. Men olja är en ändlig resurs och kommer inte att räcka hur länge som helst.</p><p>Däremot kommer den aldrig att ta slut helt, det kommer alltid att finnas en del kvar långt nere i jordskorpan. Men det kommer troligen inom några år att bli brist på olja som kan pumpas upp till ett rimligt pris. Någon gång under de närmaste tjugo åren kommer utvinningen att nå sin högsta nivå. Denna nivå brukar kallas Peak Oil (ungefär Oljetoppen). Sedan minskar utvinningen och det kommer att pumpas upp mindre och mindre.</p><div class="fact"><p class="title">Beräknad fördelning av världens oljereserver</p><p></p><table><tbody><tr><td><p>Nordamerika</p></td><td><p>13,6 %</p></td></tr><tr><td><p>Syd- och Mellanamerika</p></td><td><p>19,5 %</p></td></tr><tr><td><p>Mellanöstern</p></td><td><p>48 %</p></td></tr><tr><td><p>Afrika</p></td><td><p>8 %</p></td></tr><tr><td><p>Ryssland</p></td><td><p>5,5 %</p></td></tr><tr><td><p>Övriga Europa</p></td><td><p>0,9 %</p></td></tr><tr><td><p>Kina</p></td><td><p>1,1 %</p></td></tr><tr><td><p>Övriga</p></td><td><p>3,4 %</p></td></tr></tbody></table><p><em>Källa: BP (2013)</em></p></div><p>Exakt när Peak Oil kommer att inträffa är omöjligt att säga. En del experter menar att det kommer att ske redan om något år, medan andra tror att det kommer att dröja tjugo år. När det sker beror på hur stora reserverna är, hur mycket av reserverna som går att pumpa upp och hur stor efterfrågan (hur mycket vi vill betala) på olja det kommer att vara i framtiden.</p></div></section></body></html></div></body></html>