<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="34d89c70-3371-4bcc-b1c1-c6e7ea332a49"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec556-6-3" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Japan" data-uuid="7623ad93-aa0a-42f7-9f5e-102594d77b8e" data-show-toc="true"><span data-type="physicalpageref" data-uuid="d104640e10454" class="physicalpageref" data-value="270"></span>Japan</h3></div><div data-type="paragraph" id="978-9-147-10385-0_SOS_Geo_imageexport-Sec556-6-3-text" data-uuid="127f17a8-3f53-402f-a84e-042c90ca3c70"><p>Japan är världens tredje rikaste land, trots att det nästan helt saknar viktiga råvaror till industrin och har ont om jordbruksmark. För Japan är det absolut nödvändigt att importera billiga råvaror från andra länder och tillverka högt utvecklade industrivaror. De ger de största vinsterna när de exporteras. I Japan bor 127 miljoner människor. De är bättre utbildade än invånarna i nästan alla andra länder, och de är skickliga arbetare. ­Japanska företag har fått mycket stöd av staten för att utveckla allt mer komplicerade elektriska och elek­troniska produkter (till exempel tv-apparater, stereoanläggningar, datorer och kameror). De stora japanska bolagen, till exempel biltill­verkaren Toyota, är multi­nationella och har fabriker i många andra länder, också i USA.</p><div><img src="assets/SOS_Geografi_0270_9789147103850_art_r1.png" data-type="illustration" data-uuid="4a4bf318-d9db-4060-9329-0644350bbec4"><div class="caption">Japan lever på sin utrikes­handel. Kartan visar vilka delar av världen som Japan framför allt har handel med och vilka varor som är viktigast.</div></div><p>Industrivaror från Japan finns i alla delar av världen. Förr såldes de framför allt till de rika länderna i Nordamerika och Europa. Men nu har Japan nästan halva sin utrikeshandel med Kina och andra länder i Öst- och Sydöstasien. Kina har mer än 1 350 miljoner invånare, och för varje år får allt fler miljoner kineser råd att köpa mer varor, bland annat från Japan.</p></div></section></body></html></div></body></html>