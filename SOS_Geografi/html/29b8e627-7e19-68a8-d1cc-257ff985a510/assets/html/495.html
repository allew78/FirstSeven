<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="f66d3880-fc24-4ae3-9075-6a064027351c"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec697-6-1" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Isen smälter och tundran tinar" data-uuid="4501233f-fb4f-407a-b131-ff5c98d88f26" data-show-toc="true">Isen smälter och tundran tinar</h3></div><div data-type="paragraph" id="978-9-147-10385-0_SOS_Geo_imageexport-Sec697-6-1-text" data-uuid="08aef0a0-e342-466e-81d4-70c105a4c786"><p>Det verkar som om uppvärmningen i Arktis går snabbare än i övriga världen. Det finns forskare som tror att sommarisen kan vara borta i Norra ishavet redan om 20 år. En orsak till den snabba uppvärmningen kan vara att medan den vita isen reflekterar det mesta av solljuset, tar det öppna havet upp 90 procent av solstrålningen. Desto mer is som smälter undan, desto snabbare värms havsvattnet upp.</p><p>På sommaren tinar det översta jordlagret på tundran, och det bildas massor av grunda små dammar och sjöar. I dessa vattensamlingar kläcks miljarder myggor och knott som plågar alla som vistas på tundran. Men myggorna och knotten är också mat åt miljoner flyttfåglar. De kommer till Arktis för att häcka och föda upp sina ungar på det överflöd av mat som finns under den korta sommaren.</p><div class="fact"><p class="title">Tundra</p><p>Tundra är mark som är frusen hela året. Den eviga tjälen kan vara flera hundra meter djup.</p></div><p>När klimatet blir varmare tinar tundran djupare ned. Vattnet i de små sjöarna kan då rinna ner i marken så de försvinner. Ungefär 60 procent av världens vadarfåglar, änder och gäss häckar vid dessa småsjöar på tundran. De riskerar nu att förlora sina häckningsplatser.</p><p>Men det största problemet är att den smältande tundran läcker ut metangas. Metan är en mycket effektiv växthusgas, 200 gånger effektivare än koldioxid. Läcker metangasen ut kommer temperatur­ökningen på jorden att gå ännu snabbare.</p></div></section></body></html></div></body></html>