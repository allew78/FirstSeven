<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="a1fdbd2a-48a1-4c49-be5d-e8b2b05323c1"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec455-6-6" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Byggnadsindustrin" data-uuid="03c38fe4-f40c-458a-8852-aa71af35f485" data-show-toc="true">Byggnadsindustrin</h3></div><div data-type="paragraph" id="978-9-147-10385-0_SOS_Geo_imageexport-Sec455-6-6-text" data-uuid="8298e62b-b32b-4637-8cc9-c64063bebbb7"><p>Närmare 5 000 gymnasieelever brukar gå på gymnasiets bygg- och anläggningsprogram. Många av dem kommer att jobba på mycket stora arbetsplatser. Byggprojekten har blivit allt större, särskilt när det handlar om att anlägga långa motorvägar och bygga väldiga broar och tunnlar.</p><p>Att anlägga nya bostadsområden och centrum för tusentals hushåll kräver mängder av yrkesarbetare av olika slag under olika steg i byggandet. En del <span data-type="physicalpageref" data-uuid="d104640e8312" class="physicalpageref" data-value="227"></span>arbetar tidigt med grunden, andra bygger upp väggar och andra strukturer, och så småningom är det dags för målare och inredare. Det tar flera år innan allt är klart i ett så stort projekt. Alla yrkesarbetarna behövs inte där hela tiden. De flyttar efter hand till andra stora projekt på andra platser.</p><p>Det är mycket stora byggföretag som genomför sådana väldiga projekt, och de har verksamheter också i andra länder. Deras byggjobbare får kanske räkna med att under perioder också arbeta utomlands. Man kan säga att byggjobb är ett rörligt arbete. Arbetsplatsen finns ju på olika orter, och de som jobbar kan vara tvungna att flytta många mil från projekt till projekt. Det kan vara spännande, men det kan betyda att de inte alltid kan bo tillsammans med sina familjer.</p><p>Men det finns också en stor mängd små byggföretag. Det är de som sköter om det underhåll som husen behöver då och då, klarar av reparationer och bygger enstaka hus. När till exempel en skola behöver en större gymnastiksal är det ett alltför litet projekt för att vara intressant för de stora byggföretagen. Men för små företag finns många sådana uppdrag i närheten, på den lokala marknaden.</p><p>Nästan 300 000 arbetar med byggverksamheter. Det är 6,5 procent av alla som har jobb i Sverige.</p></div></section></body></html></div></body></html>