<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="ff6dd8a7-c3e2-4d42-9ca4-9f6d245ed790"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec232-6-5" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Metaller i jordskorpan" data-uuid="ddf512f8-7261-444d-9c04-e1f34fb4dc6b" data-show-toc="true"><span data-type="physicalpageref" data-uuid="d104640e4810" class="physicalpageref" data-value="123"></span>Metaller i jordskorpan</h3></div><div data-type="paragraph" id="978-9-147-10385-0_SOS_Geo_imageexport-Sec232-6-5-text" data-uuid="6439e3e6-ae30-4042-9a04-f81004e5eb34"><p>Alla metaller, utom aluminium och järn, finns normalt i mycket små mängder i jordskorpan. Det är bara på vissa speciella platser som det finns höga halter. En bergart som innehåller så mycket av en eller flera metaller så att det lönar sig att bryta den i en gruva kallas för malm. Det betyder att det ska finnas ganska mycket metall, och att den inte får ligga alltför djupt ner i berggrunden, för att det ska vara en malm. (Även om man hittade massor av ett metallrikt mineral under Grönlands inlandsis skulle det ändå inte vara någon malm, eftersom det inte skulle löna sig att bryta den.)</p><p>Malm bryts i gruvor som kan vara öppna, så kallade dagbrott, eller ligga under markytan. Järn är den metall som används mest i världen. 90 procent av all malm som bryts är järnmalm.</p><p>Metallerna koppar, zink och bly bildar gärna föreningar med svavel, så kallade sulfidmalmer. Silver kan ibland finnas tillsammans med blymalm, och guld kan finnas tillsammans med koppar, som i Falu koppargruva. Guld kan också hittas i form av små korn i bäckar och åar. Med hjälp av en vaskpanna kan guldet vaskas fram, men tyvärr är mängderna nästan alltid mycket små.</p></div></section></body></html></div></body></html>