<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="af62bfa1-8a20-4229-aed7-eda56aaecf01"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec131-6-3" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Vatten samlas i dammar" data-uuid="749a967f-6819-4b87-bb63-946cab20359f" data-show-toc="true"><span data-type="physicalpageref" data-uuid="d104640e2699" class="physicalpageref" data-value="70"></span>Vatten samlas i dammar</h3></div><div data-type="paragraph" id="978-9-147-10385-0_SOS_Geo_imageexport-Sec131-6-3-text" data-uuid="8912c5ed-33a2-41d4-862c-febabe74cb6f"><p>Här i Sverige kan vi klaga över att det regnar under alla tider på året. Men det ger oss i alla fall en säker tillgång till vatten.</p><p>Annorlunda är det i områden med torrtid och regntid. Där måste man hushålla med vattnet och spara vatten, helst så att man kan bevattna åkrarna under torrtider. Redan för flera tusen år sedan kunde både kineser och egyptier leda vatten i kanaler från stora floder för att bevattna åkrarna. Sedan dess har konsten att använda vatten utvecklats i samhällen runt om i världen. Forskarna tror att en viktig anledning till att samhällen och stater uppstod var att människor måste komma överens och hjälpas åt för att hushålla med vattnet när det var ont om det.</p><p>Numera gör människorna mycket stora ingrepp i naturen för att få säkrare tillgång till vatten. De bygger enorma dammar. Flera av Afrikas tio största sjöar är sådana dammar. De har bildats när man har anlagt en damm som hejdat vattenflödet i en stor flod, till exempel i Nilen, Volta och Zambesi.</p><p>Det finns många orsaker till att man anlägger en damm. Den fungerar som ett vattenlager, med vatten i reserv för torra tider. Från dammen leder man vatten till torr åkermark för att konstbevattna den. Vid dammen anlägger man vattenkraftverk som ger elektricitet. Mycket fiske kan bedrivas i en sådan stor, ”konstgjord” sjö. En damm gör att vattnet i floden kontrolleras så att det aldrig blir så starka strömmar att fartygen i floden inte kan ta sig fram eller blir omöjliga att styra. När vattenmängden kan kontrolleras blir låglänta områden nedströms inte kraftigt översvämmade. Man kan släppa fram lagom mycket vatten.</p><div class="fact"><p class="title">några av De största dammarna i världen</p><p>1. Tre raviners damm i floden Changjiang i Kina</p><p>2. Kariba-dammen i floden Zambesi på gränsen mellan Zimbabwe och Zambia</p><p>3. Assuan-dammen i floden Nilen i Egypten</p><p>4. Atatürk-dammen i floden Eufrat i Turkiet</p><p>5. Bratsk-dammen i en biflod till Jenisej i den asiatiska delen av Ryssland</p><p>6. Akosombo-dammen i floden Volta i Ghana</p></div></div></section></body></html></div></body></html>