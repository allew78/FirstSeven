<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="0e467c85-3bbd-4209-bb35-c2274aace497"><html><head><meta http-equiv="Content-Type" content="text/html; charset=UTF-8"></head><body><section class="section-l3" id="978-9-147-10385-0_SOS_Geo_imageexport-Sec8-7-1" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Årstider" data-uuid="9a139903-887a-4c48-94bb-075185faabbb" data-show-toc="true">Årstider</h4></div><div data-type="paragraph" id="978-9-147-10385-0_SOS_Geo_imageexport-Sec8-7-1-text" data-uuid="98d8675c-b2bc-4e18-919e-483877cc10d9"><div class="fact"><p class="title">Skottår</p><p>Egentligen tar det 365,25 dagar för jorden att göra ett varv kring solen. Ett år är ju bara 365 dagar, därför lägger vi till en dag vart fjärde år och får ett skottår med 366 dagar.</p></div><p>Om du tittar på en jordglob ser du att axeln som håller klotet lutar något. Det gör den för att visa att jordaxeln lutar i förhållande till solen. Det är denna lutning som gör att vi får olika årstider. När jorden färdas i sin bana kring solen kommer olika delar av jorden att luta in mot solen. När norra halvan av jordklotet lutar in mot solen har vi sommar här uppe i Norden. Dagarna är långa och solen står högt på himlen. När södra halvan lutar mot solen har vi vinter. Då är dagarna korta och solen tycks knappt orka över trädtopparna.</p><p>När norra halvan av klotet lutar in mot solen lutar förstås södra halvan bort från solen. Det gör att när vi har sommar har till exempel Australien <span data-type="physicalpageref" data-uuid="d104640e290" class="physicalpageref" data-value="9"></span>och Nya Zeeland vinter. Vi som bor på norra halvklotet firar jul på vintern, och tomten kommer med renar och släde i snön. Men på södra halvklotet firar man jul mitt i sommaren när det är som varmast!</p><div><img src="assets/SOS_Geografi_0009_9789147103850_art_r2.png" data-type="illustration" data-uuid="af7f0355-d952-4cb8-a394-617a2576e5cc"><div class="caption">Polcirkeln ligger strax söder om Jokkmokk.</div></div><p>Det är bara i norr och söder som årstiderna är så olika. Kring ekvatorn är det ingen större skillnad mellan sommar och vinter. Solen står alltid högt på himlen, och dagarna är ungefär lika långa under hela året.</p></div></section></body></html></div></body></html>