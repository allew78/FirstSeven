<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="ad71743d-4e67-4bf3-84ec-c57c566477f9"><html><head><meta http-equiv="Content-Type" content="text/html; charset=UTF-8"></head><body><section class="section-l1" id="978-9-147-10385-0_SOS_Geo_imageexport-Sec627-6-9" showtoc="true" ispage="true"><div class="titles"><h2 class="main section-l1" data-level="1" data-type="section-section" data-label="Den vackra döden" data-uuid="a33d6e9d-b34c-4b38-b097-1a3a7aa8c44e" data-show-toc="true"><span data-type="physicalpageref" data-uuid="d104640e12010" class="physicalpageref" data-value="309"></span>Den vackra döden</h2></div><div data-type="paragraph" id="978-9-147-10385-0_SOS_Geo_imageexport-Sec627-6-9-text" data-uuid="c7f10592-d5c4-4d5f-a051-28cf28c297cd"><div><img src="assets/SOS_Geografi_0309_9789147103850_art_r1.png" data-type="illustration" data-uuid="7916df06-f8f9-45c0-bbd5-5ad4d17d9d49"><div class="caption">Korallrev i Röda havet vid Sharm El Sheikh. Korallreven i de tropiska haven är hotade och många är redan förstörda.</div></div><p>Koraller består av små djur som lever på att fånga plankton. De bygger in sig i ett skal av kalk, varpå nya koralldjur bygger sina skal på de gamla. De korallrev som då bildas finns nästan bara i jordens tropiska hav. År 1998 upptäcktes det att många av korallerna höll på att dö. När koralldjuren dör blir korallreven vackert vita, därför kallas det den vackra döden. Upp till 75 procent av jordens korallrev var hotade, beräknade forskarna. De tror att orsaken var den höga temperaturen i de tropiska haven, som 1998 var den högsta på 600 år.</p><div class="fact"><p class="title">Mangroveskog</p><p>Mangroveskog växer vid flodmynningar i tropiska hav. Skogen består av låga trädarter med höga rötter som står i vattnet, så kallade styltrötter.</p></div><p>Men det är inte bara värmen som hotar korallerna. Sedan forskarna började kartlägga korallreven har mer än 25 procent förstörts. Revens kalksten används som byggmateriel, och dykande turister tar med sig bitar av reven som souvenirer. Olagliga fiskemetoder med gift eller dynamit förstör också reven. Även räkodlingar kan vara ett hot mot korallerna. För att få plats med odlingsbassängerna huggs mangroveskogen vid kusten ner. Mangroveskogen fungerar som filter och fångar upp sand och fin lera som kommer ut till havet med floderna. När skogarna försvinner blir vattnet grumligt. Då dör korallerna som måste ha klart vatten.</p><p>Korallreven är havens rikaste områden, där det finns flest växter och djur. En stor andel av havens fiskarter lever vid korallreven, hittar sin föda där och förökar sig där. När reven försvinner, då försvinner också fisken.</p></div></section></body></html></div></body></html>