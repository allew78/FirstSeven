<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="17fb38d8-cc9f-4b8c-b4d0-3e1ff4f28e2c"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec319-6-7" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Energiskog" data-uuid="c6486089-df84-4cd4-8534-a4b87b35198b" data-show-toc="true"><span data-type="physicalpageref" data-uuid="d104640e6259" class="physicalpageref" data-value="162"></span>Energiskog</h3></div><div data-type="paragraph" id="978-9-147-10385-0_SOS_Geo_imageexport-Sec319-6-7-text" data-uuid="04ea3b43-b2fa-4903-b3ae-06561eaef8e3"><p>Energiskog är en snabbväxande skog som odlas på åkermark. I Sverige odlas en salix-art som är släkt med vide och sälg. Den kan skördas första gången fyra till fem år efter det att den planterats och sedan i bästa fall vart tredje år i 20–25 år. Därefter minskar tillväxten och odlingen blir inte längre lönsam. Då är det dags att ta upp alla rötter och sätta nya plantor eller låta marken bli vanlig åker igen.</p><p>Salix behöver mycket vatten för att växa bra, särskilt i början. Därför kan energiskog användas som vattenrenare. Salixfälten vattnas då med avloppsvatten från reningsverk, blandat med vanligt vatten. Salixplantorna tar upp föroreningarna i vattnet, särskilt kväve och fosfor som de behöver för att växa.</p><p>En del odlingsmark i södra Sverige har för höga halter av tungmetallen kadmium. Den har funnits som en förorening i konstgödsel men har också kommit med regnet. Genom att odla energiskog kan marken renas från den giftiga metallen. Träden tar upp metallen och när träden senare eldas upp kan man ta bort den kadmium som blir kvar efter förbränningen.</p><p>Men framför allt odlar man salix för att få en energiråvara. Det är ett biobränsle som är mycket bättre än kol och olja, eftersom det är en förnybar råvara. Det är ett energislag som inte alls förorenar naturen så som sådana fossila bränslen gör. Energiskogar med salix ger dessutom betydligt mer energi än vad man kan få ut av andra växter.</p><p>Salix odlas på 13 000 hektar mark i Sverige (2011), och den skördade skogen används framför allt i fjärrvärmeverk. Bönder kan få bidrag för att plantera salix, men ändå är det inte särskilt många som hittills har gjort det. Salix-skörd kräver dyra maskiner och transporterna av den skördade salixen kan vara svåra att hantera.</p><div class="fact"><p class="title">Fjärrvärmeverk</p><p>I ett fjärrvärmeverk värms vatten, som sedan skickas ut i grova isolerade rör till byggnader där det varma vattnet leds in till värmeelementen. Ett stort fjärrvärmeverk kan ensamt värma upp en mindre stad.</p></div></div></section></body></html></div></body></html>