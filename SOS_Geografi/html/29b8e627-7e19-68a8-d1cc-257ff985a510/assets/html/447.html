<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="c5ba9cce-fae2-49ef-a690-80a9d93cd3ba"><html><head><meta http-equiv="Content-Type" content="text/html; charset=UTF-8"></head><body><section class="section-l1" id="978-9-147-10385-0_SOS_Geo_imageexport-Sec629-6-11" showtoc="true" ispage="true"><div class="titles"><h2 class="main section-l1" data-level="1" data-type="section-section" data-label="Övergödning och syrebrist" data-uuid="c03e3d3e-1f28-4233-b8b8-2d405e9a9b3b" data-show-toc="true">Övergödning och syrebrist</h2></div><div data-type="paragraph" id="978-9-147-10385-0_SOS_Geo_imageexport-Sec629-6-11-text" data-uuid="a7307781-2adf-4a54-bd6a-9a85c83dd847"><p>Det är lätt att se att havet inte mår bra. Grunda havsvikar växer igen och blir till en slemmig och stinkande massa av grönalger. Även utan­för vikarna frodas växtligheten. Det är små alger som kallas växtplankton som förökar sig och växer till i havets ytvatten. När havsvattnet blir alldeles grumligt av alger kallas det för algblomning. Ibland kan det vara giftiga arter som blommar. Musslor som lever på plankton blir då också giftiga och kan inte ätas. I värsta fall kan en del fisk dö av de giftiga algerna, och människor som badar kan bli sjuka.</p><p>Att det växer så det knakar i havet beror på att det kommer ut alldeles för mycket näringsämnen i vattnet. Det i sin tur beror på att en del gödsel från jordbruket läcker ut i bäckar och åar. Gödslet rinner sedan med ut till havet och gödslar växtligheten där, i stället för på åkern. Även avgaser från biltrafiken har betydelse, en del av avgaserna fungerar som gödningsmedel.</p><div><img src="assets/SOS_Geografi_0311_9789147103850_art_r1.png" data-type="illustration" data-uuid="4fd62843-f3e3-48fc-95be-7355d526c336"><div class="caption"><span data-type="physicalpageref" data-uuid="d104640e12057" class="physicalpageref" data-value="311"></span>Havsbottnar med syrebrist i Kattegatt och Östersjön.</div></div><p>Mindre havsområden som Kattegatt och Östersjön är speciellt känsliga. Det beror på att det mesta av deras vatten hålls kvar och inte blandas med de stora världshavens. Både Östersjön och Kattegatt är hårt drabbade av övergödning.</p><div><img src="assets/SOS_Geografi_0311_9789147103850_art_r2.png" data-type="illustration" data-uuid="fc5684b7-8a0d-454e-b444-22cd83ecc9db"><div class="caption">Algblomning utanför Gotlands kust. Algblomning innebär att planktonalger växer kraftigt och bildar stora sammanhängande sjok i vattnet.</div></div><p>När algerna så småningom dör och faller ner till bottnen bryts de ner. Nedbrytningen kräver syre, och i värsta fall förbrukas allt syre i bottenvattnet. De djur som kan fly gör det, de som blir kvar kommer att dö. Den syrefria havsbottnen blir livlös, bara en del bakterier klarar att leva där.</p></div></section></body></html></div></body></html>