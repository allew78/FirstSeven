<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="958b1195-e7d3-49f1-8904-45a66138dbae"><html><head><meta http-equiv="Content-Type" content="text/html; charset=UTF-8"></head><body><section class="section-l1" id="978-9-147-10385-0_SOS_Geo_imageexport-Sec110-5-2" showtoc="true" ispage="true"><div class="titles"><h2 class="main section-l1" data-level="1" data-type="section-section" data-label="Jordens vatten" data-uuid="f43c0f91-60a9-495c-bcaf-ddeff21e736c" data-show-toc="true"><span data-type="physicalpageref" data-uuid="d104640e2293" class="physicalpageref" data-value="58"></span>Jordens vatten</h2></div><div data-type="paragraph" id="978-9-147-10385-0_SOS_Geo_imageexport-Sec110-5-2-text" data-uuid="42bb8b9a-8210-4e69-8ddb-4a47c80aff16"><div><img src="assets/SOS_Geografi_0058_9789147103850_art_r1.png" data-type="illustration" data-uuid="401f092b-8568-4f72-bef3-38a767d0c64d"><div class="caption">Jordklotet sett från söder mot Stilla havet.</div></div><p>Största delen av jorden täcks av hav. Egentligen är det ett enda stort hav som täcker ungefär 70 procent av jordytan. Men detta väldiga världshav brukar delas upp i tre havsområden. Stilla havet är störst, sedan kommer Atlanten, därpå Indiska oceanen som är minst. Det finns också ett antal mindre havsområden som till exempel Medel­havet, Östersjön och Hudson Bay i norra Canada.</p><p>Utanför kusten är havet oftast ganska grunt. Bottnen sluttar sakta ner mot ett djup på ungefär 200 meter. Denna del av havsbottnen kallas shelfen (grundhav), och vattnet ovanför shelfen är den mest värdefulla delen av havet. I detta grunda hav lever en stor del av havets fiskarter, och här sker nästan allt fiske. Under shelfen kan det finnas olja och naturgas. Shelfen kan vara ganska bred, så är till exempel hela Nordsjön en enda shelf.</p><div><img src="assets/SOS_Geografi_0058_9789147103850_art_r2.png" data-type="illustration" data-uuid="ef06b668-3c67-41a5-820f-f9032639e945"><div class="caption">Kontinenterna fortsätter ut i havet fram till kontinentalbranten som stupar brant utför ner mot djuphavsslätten.</div></div><p>Utanför shelfen stupar kontinentalbranten ner mot de stora djuphavsslätterna på ner till 6 000 meters djup. Men även om slätterna är väldigt stora finns där precis som på land höga berg och djupa dalar. Mittatlantiska ryggen är en väldig bergskedja under havet. Den går genom hela Atlanten från nord till syd och är jordens längsta bergskedja.I haven finns också djupa sänkor som kallas djuphavsgravar. Den djupaste och mest kända är Marianergraven (utanför Filippinerna) som är 11034 meter djup.</p></div></section></body></html></div></body></html>