<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="ec3c1ce5-cce7-4856-afd5-cda6ce79dff4"><html><head><meta http-equiv="Content-Type" content="text/html; charset=UTF-8"></head><body><section class="section-l1" id="978-9-147-10385-0_SOS_Geo_imageexport-Sec628-6-10" showtoc="true" ispage="true"><div class="titles"><h2 class="main section-l1" data-level="1" data-type="section-section" data-label="Föroreningar i haven" data-uuid="ef3c632c-c822-4cbe-8898-70f052db757a" data-show-toc="true"><span data-type="physicalpageref" data-uuid="d104640e12034" class="physicalpageref" data-value="310"></span>Föroreningar i haven</h2></div><div data-type="paragraph" id="978-9-147-10385-0_SOS_Geo_imageexport-Sec628-6-10-text" data-uuid="8dfbeb48-fdb4-4c09-91a8-7ec2dc06ddb6"><p>För bara 30 år sedan rann allt avloppsvatten från Göteborg, Sveriges näst största stad, rakt ut i havet utan rening. Havet var oändligt stort och kunde ta emot alla föroreningar utan att påverkas, trodde man då. Idag vet vi bättre, och nu renas avloppsvattnet från alla Sveriges tätorter. Men från väldigt många av världens större städer rinner fortfarande avloppsvattnet ut i havet utan att renas det minsta.</p><p>Alla större floder mynnar också i havet. Och alla föroreningar från industrier, hushåll, städer och åkrar längs floderna följer med till havet. Havet är alltings slutstation.</p><p>Även ute till havs får havet ta emot föroreningar. Oljeborrplattformar läcker hela tiden olja ut i vattnet. En del tankbåtar gör rent sina oljetankar till havs istället för i hamnarna där det kostar pengar. Fartyg släpper ut sitt avlopp och kastar sina sopor i havet.</p><p>Nära kusterna förorenas havet av fritidsbåtarnas motorer som släpper ut avgaser, bensin och olja i vattnet.</p><p>En del av alla dessa föroreningar följer med havsströmmarna och sprids över haven. De stora ytliga havsströmmarna går från ekvatorn mot polerna. Därför har isbjörnar och sälar i Arktis höga halter av miljögifter, trots att de lever i en miljö som ser helt ren ut.</p></div></section></body></html></div></body></html>