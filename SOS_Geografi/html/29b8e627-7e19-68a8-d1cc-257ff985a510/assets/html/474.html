<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="10cdae92-a9d3-43f9-8213-09dc0df0f9e2"><html><head><meta http-equiv="Content-Type" content="text/html; charset=UTF-8"></head><body><section class="section-l1" id="978-9-147-10385-0_SOS_Geo_imageexport-Sec663-6-18" showtoc="true" ispage="true"><div class="titles"><h2 class="main section-l1" data-level="1" data-type="section-section" data-label="Än finns det hopp" data-uuid="5a7c19a8-0d70-49cf-8194-03ef4eb7774f" data-show-toc="true"><span data-type="physicalpageref" data-uuid="d104640e12562" class="physicalpageref" data-value="324"></span>Än finns det hopp</h2></div><div data-type="paragraph" id="978-9-147-10385-0_SOS_Geo_imageexport-Sec663-6-18-text" data-uuid="ebab92c6-1fd7-473c-bd90-77fbf7635d3d"><p>Det är lätt att bli nedslagen när man läser om alla de miljöproblem som världen står inför. Hur ska det gå i framtiden, finns det något hopp? Även om det ser ganska dystert ut i vissa fall måste vi komma ihåg att alla miljöproblem är orsakade av oss människor och att vi också kan rätta till dem.</p><p>Mycket har också redan hänt. Försurningen minskar, bilavgaserna blir renare, många miljögifter har försvunnit eller minskat, reningen av avloppsvatten har blivit bättre och byggs ut i allt fler länder. Sopsortering och återvinning har införts i många EU-länder och kommer att införas i allt fler länder. Många länder har också ställt upp tydliga miljömål som den svenska riksdagen gjorde redan 1998.</p><div class="fact"><p class="title">Riksdagens miljömål från 1998</p><p>• Begränsad klimatpåverkan</p><p>• Frisk luft• Bara naturlig försurning• Giftfri miljö• Skyddande ozonskikt• Säker strålmiljö• Ingen övergödning• Levande sjöar och vattendrag• Grundvatten av god kvalitet• Hav i balans samt levande kust och skärgård• Myllrande våtmarker• Ett rikt växt- och djurliv• Levande skogar• Ett rikt odlingslandskap• Storslagen fjällmiljö• God bebyggd miljö</p></div><p>Den största utmaningen för jordens länder är att komma överens om hur utsläppen av växthusgaser ska minskas. Men även här har mycket hänt på senare tid. Rapporter från FN (IPCC) har övertygat så gott som alla regeringar om att det är växthusgaserna som ligger bakom temperaturökningen. En lång rad åtgärder planeras för att begränsa utsläppen. Förnybara energikällor ska svara för en större andel av energiproduktionen. Ny teknik och andra energikällor än olja kan få ner utsläppen från bil- och lastbilstransporterna. Skövlingen av jordens skogar ska minska. EU planerar att minska sina utsläpp med 20 procent till 2020 och arbetar för att få med övriga länder på detta. Målet är att temperaturen på jorden ska öka med högst två grader till år 2100. Så visst finns det hopp!</p></div></section></body></html></div></body></html>