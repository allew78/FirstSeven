<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="50e1fbf9-210e-48ed-bddd-7c5712f21d47"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec375-6-2" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Våra fritidsvanor förändrar landskapet" data-uuid="4cd6f804-0a7e-46f0-8d49-ea050f6a75bd" data-show-toc="true">Våra fritidsvanor förändrar landskapet</h3></div><section class="section-l3" id="978-9-147-10385-0_SOS_Geo_imageexport-Sec376-7-1" showtoc="true" ispage="false"><div class="titles"><h4 class="main section-l3" data-level="3" data-type="section-subparagraph" data-label="En miljon fritidshus" data-uuid="7c017ce3-6c72-486c-94ba-c7a31a4d6cfe" data-show-toc="true">En miljon fritidshus</h4></div><div data-type="paragraph" id="978-9-147-10385-0_SOS_Geo_imageexport-Sec376-7-1-text" data-uuid="3a26c603-570a-4af4-9438-1ed061a623b3"><p>Semestern är den långa fritiden. Då vill vi göra något helt annat än det vanliga. Det märks kanske allra tydligast i städernas bostadsområden. På högsommaren kan det vara nästan folktomt där. De flesta är någon annanstans, i sommarhus eller på resa, kanske utomlands.</p><p>Inte i något annat land i världen är det så vanligt att en familj har två hus, ett som man bor i under större delen av året och ett fritidshus. Vart femte bostadshus i Sverige är ett fritidshus. Allra tätast ligger fritidshusen utmed Västkusten och i Stockholms skärgård.</p><p>De som inte äger ett eget fritidshus kan hyra ett, till exempel i en stugby. Det finns mer än tusen stugbyar i olika delar av landet. De ligger nästan alltid vid havskuster och sjöstränder där man kan bada, men det finns också stugbyar i fjälltrakterna. Där hyrs de ut både på vintern och på sommaren. Ett billigare sätt att bo på semestern är att tälta eller bo i husvagn på en campingplats.</p></div></section></section></body></html></div></body></html>