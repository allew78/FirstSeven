<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="437b9af0-2fb2-4bf6-83cb-738283fbfc1e"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec462-6-1" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Skolor och universitet" data-uuid="4cc52762-33a3-4044-99c1-aee673bd9fe0" data-show-toc="true">Skolor och universitet</h3></div><div data-type="paragraph" id="978-9-147-10385-0_SOS_Geo_imageexport-Sec462-6-1-text" data-uuid="10b06946-62c8-49ae-93ea-cde16b2cab26"><p>Varje kommun har ansvar för att det finns tillräckligt med daghem och skolor samt hjälp och omsorg åt de gamla. Daghem och skolor för yngre barn finns framför allt i bostadsområdena. Mindre barn ska inte behöva åka långt varje dag. Också eleverna i skolans lägre klasser bor oftast nära skolan.</p><p>Det är annorlunda för äldre barn, framför allt för ungdomar som går på gymnasiet. De flesta gymnasieskolor är stora, och dit kommer elever från ett större område, kanske också från andra kommuner. Studerande som bor i glest befolkade områden kan vara tvingade att varje dag åka flera timmar fram och tillbaka till sin skola. En del bor kanske i skolorten under vardagarna och åker hem bara under veckosluten. Så kan det också vara för de gymnasieelever som valt ett mycket speciellt program som inte finns på så många platser i landet, till exempel ett med idrottsinriktning eller ett som är engelsk-språkigt.</p><p>Den som vill fortsätta att studera efter gymnasiet (postgymnasial utbildning) får kanske räkna med att flytta hemifrån. Det finns ungefär sextio högskolor och universitet i Sverige<em>.</em> Men alla av dem har inte alla utbildningar. Långa utbildningar, som till läkare eller advokat, finns på färre än tio orter i landet.</p><p>Det finns högre utbildningar som kan läsas på distans. Det betyder att de studerande bara besöker högskolan några gånger per termin. Annars studerar de hemma med hjälp av internet-förbindelser med högskolans lärare och med mycket kurslitteratur. Allt fler distanskurser ges för varje år, och nu studerar ungefär 80 000 personer på det sättet i Sverige. Det har också blivit allt vanligare att ungdomar väljer att studera utomlands.</p></div></section></body></html></div></body></html>