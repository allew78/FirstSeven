<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="ec802128-d034-4b19-b7e3-c51628fde612"><html><head><meta http-equiv="Content-Type" content="text/html; charset=UTF-8"></head><body><section class="extra" id="978-9-147-10385-0_SOS_Geo_imageexport-Sec368-6-1" showtoc="true" ispage="true"><div class="titles"><h3 class="main extra" data-level="2" data-type="section-paragraph" data-label="Kanoting i Dalsland" data-uuid="2c1b6f68-b265-414c-ab55-396b470d8d56" data-show-toc="true"><span data-type="physicalpageref" data-uuid="d104640e7045" class="physicalpageref" data-value="187"></span>Kanoting i Dalsland</h3></div><div data-type="paragraph" id="978-9-147-10385-0_SOS_Geo_imageexport-Sec368-6-1-extra" data-uuid="752462d0-7d5a-43be-b075-5af0269bdeac"><div><img src="assets/SOS_Geografi_0187_9789147103850_art_r1.png" data-type="illustration" data-uuid="4a96d940-e9f7-4f04-9a76-2bad1493bd33"><div class="caption">Kanotpaddlare på en sjö i Dalsland. De flesta paddlarna kommer från Tyskland.</div></div><p>Dalsland är ett landskap med väldigt många sjöar. En del av sjöarna har naturliga förbindelser med varandra. Dessutom finns Dalslands kanal som också binder ihop många av sjöarna. Kanalen byggdes i mitten av 1800-talet, har 27 slussar och går från Vänern, genom Dalsland och en bit upp i Värmland.</p><p>Sjöarna är ofta smala och långsträckta och ligger i ett landskap där det bor få människor. Sjösystemet är som gjort för kanotpaddling, och varje sommar kommer ett stort antal turister dit för att paddla. De flesta kanotpaddlarna kommer från Tyskland, och de kommer till Dalsland för att uppleva stillheten i naturen och leva vildmarksliv.</p><p>Turisterna skapar arbetstillfällen och ger inkomster för hotell, vandrarhem, campingplatser och kanotuthyrare. Det är förstås väldigt positivt för den dalsländska glesbygden. Men det finns också problem. Under högsäsong kan det vara över 1000 kanoter i Dalslands vattendrag, och det är inte alltid så stilla som paddlarna drömt om. Naturen kring rastplatser och lämpliga övernattningsställen slits hårt, och det kan vara ganska skräpigt.</p><p>Ett stort antal övernattningsplatser (fler än 100) har byggts upp med vindskydd, toaletter, sopmajor och plats för ett antal tält. Alla som paddlar ska lösa ett naturvårdskort för att få övernatta, och är det sex personer eller fler i gruppen måste de övernatta på dessa platser.</p></div></section></body></html></div></body></html>