<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="03958f54-4273-4f67-bb9a-e4ccfe5282da"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec360-6-1" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Allemansrätten" data-uuid="b508631b-6c8c-4f01-9d63-e511d224be96" data-show-toc="true">Allemansrätten</h3></div><div data-type="paragraph" id="978-9-147-10385-0_SOS_Geo_imageexport-Sec360-6-1-text" data-uuid="cd9c6c67-ccf6-4393-bf1d-650291671e9a"><p>Jo, du kan röra dig nästan överallt i naturen så länge du inte stör eller förstör något. Det kallas för allemansrätt, och det betyder att alla människor har rätt att vara i naturen. Du kan vistas på annans mark utan lov, och där kan du göra allt det som nämns i föregående stycke. Fast för jakt och fiske finns oftast begränsningar.</p><p>Det finns två viktiga undantag. Det ena gäller områden som särskilt ska skyddas, som nationalparker och naturreservat. Längre fram kan du läsa mer om dem. Det andra undantaget är tomtmark. Tomt är det område närmast huset där de boende ska kunna känna sig ostörda. Allemansrätten säger att man inte ska störa, och det gör man ju om man går inne i andras trädgårdar. Man får inte heller vandra över åkermark med gröda eller över annan ömtålig mark. Det skulle skada växterna.</p><p>Cykla och rida kan man också göra, lika fritt, men då är det ännu viktigare att tänka på att inte skada mark och växter. Däremot får man inte köra med motorfordon i naturen utanför allmän väg. Det finns en lag som förbjuder det.</p></div></section></body></html></div></body></html>