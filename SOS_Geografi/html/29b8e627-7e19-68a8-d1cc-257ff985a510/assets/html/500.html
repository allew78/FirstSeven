<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="2f6c791a-1785-4d5a-a7c2-ad6b05fb8b01"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec703-6-4" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Inuiter och andra folkslag i Arktis" data-uuid="a57d75fc-7b1d-45c4-a7be-458466e43cc3" data-show-toc="true"><span data-type="physicalpageref" data-uuid="d104640e13271" class="physicalpageref" data-value="344"></span>Inuiter och andra folkslag i Arktis</h3></div><div data-type="paragraph" id="978-9-147-10385-0_SOS_Geo_imageexport-Sec703-6-4-text" data-uuid="a3b66d6a-8d0a-4244-acfe-4af5b07001bd"><div><img src="assets/SOS_Geografi_0344_9789147103850_art_r1.png" data-type="illustration" data-uuid="4e62bdbc-bc86-4aa8-8b9a-4b5301984dc9"><div class="caption">Inuiter styckar en valross utanför byn Siorapaluk på norra Grönland.</div></div><p>Ungefär en miljon människor bor i Arktis, och de flesta tillhör olika ursprungsbefolkningar. Det betyder att de funnits i Arktis sedan lång tid tillbaka.</p><p>Den största folkgruppen i Arktis är inuiterna. De bor kring Berings sund, utmed ishavskusten i Alaska och Canada och på Grönland. Traditionellt har de levt av jakt och fiske. Idag bor de flesta inuiter i små samhällen som ligger utmed Norra ishavets kuster. De bor i hyreshus eller egna små hus. Utanför står snöskotrarna parkerade. En del har också egna hundspann. De arbetar i olika yrken precis som i andra moderna samhällen.</p><p>Även om det numera är ganska få inuiter som enbart lever av jakt och fiske har jakten och fisket ändå stor betydelse. Många skaffar sig en del av sin mat från havet, de jagar sälar och säljer skinn, eller köper produkter från havet av grannarna i byn. Inte minst har jakten och fisket stor betydelse för inuiternas kultur och hantverk.</p><div class="fact"><p class="title">Eskimåer</p><p>Förr i tiden kallades inuiterna för eskimåer.</p></div><p>När isen smälter blir det traditionella sättet att leva svårare. Isarna där man alltid kunnat ta sig fram med hundspann eller snöskoter bär inte längre, och det blir svårt att jaga säl och isbjörn.</p></div></section></body></html></div></body></html>