<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="9b14aa0a-b6b8-4b2a-a31b-74419471870a"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec75-7-1" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Öken" data-uuid="eca5078b-5d49-4106-80d7-8ac584a6aba2" data-show-toc="true">Öken</h3></div><div data-type="paragraph" id="978-9-147-10385-0_SOS_Geo_imageexport-Sec75-7-1-text" data-uuid="e36d9028-1903-4f18-8cea-19ecee57e4a8"><p>Det mest typiska landskapet i den subtropiska zonen är öken. I öknen regnar det mycket sällan. Dessutom är det så hett att det regn som kommer avdunstar mycket snabbt. Vatten finns bara på enstaka platser i så kallade oaser.</p><p>De flesta av jordens ökenområden är sten- och klippöknar, men det finns också stora sandöknar. Bristen på vatten gör att så gott som ingenting kan växa i en öken. De enstaka växter som ändå växer där har oftast ett stort rotsystem för att kunna suga upp det vatten som finns. Många växter har dessutom mycket små och tunna blad med ett skikt av vax för att hindra att vattnet avdunstar. Andra växter kan lagra vatten, till exempel kaktusar.</p><p>Det är stor skillnad i temperatur mellan dag och natt. På dagen steker solen och det blir olidligt hett. På natten är himlen stjärnklar och det kan bli ganska kallt. De flesta djur som lever i öknen är aktiva på natten.</p><div><img src="assets/SOS_Geografi_0042_9789147103850_art_r2.png" data-type="illustration" data-uuid="307ae8b1-7212-40b6-9312-bc0237cd2ff8"><div class="caption"><span data-type="physicalpageref" data-uuid="d104640e1700" class="physicalpageref" data-value="43"></span>Beduinerna, som lever i utkanterna av Saharaöknen, lagar sin mat på kvällen när hettan avtagit.</div></div><p>I ökensanden finns massor med frön som bara väntar på att det ska börja regna. De kan få vänta länge, men när regnet kommer växer de snabbt och öknen blommar. Mycket få människor lever i jordens öknar.</p></div></section></body></html></div></body></html>