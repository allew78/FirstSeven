<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="9586eae1-1083-46d4-8a96-e42eca146eaa"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec448-6-2" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Stora och små industribranscher" data-uuid="b55b07ac-4ee7-464c-bf45-e10156dec398" data-show-toc="true">Stora och små industribranscher</h3></div><div data-type="paragraph" id="978-9-147-10385-0_SOS_Geo_imageexport-Sec448-6-2-text" data-uuid="10af9f24-1a03-491e-8236-c440da11ca7c"><p>Vi kan likna industrin vid ett stort träd med många grenar, branscher. Tillverkning av textilvaror är en gren av industrin, en gren som till stor del har försvunnit i Sverige. De flesta svenska klädföretag låter sy kläderna i helt andra delar av världen, där lönerna till sömmerskorna är mycket lägre än i Sverige, till exempel i södra Asien. Likadant har det gått för varvsindustrin. Förr fanns mycket stora varv i hamnstäder längs västkusten: i Uddevalla, Göteborg, Landskrona och Malmö. Där byggdes oceangående lastfartyg och oljetankers. <span data-type="physicalpageref" data-uuid="d104640e8137" class="physicalpageref" data-value="221"></span>Nu finns bara ett stort varv kvar. Det ligger i Göteborg och reparerar fartyg. De andra storvarven konkurrerades ut av nya varv i Japan och Sydkorea.</p><p>Andra industribranscher har vuxit fram och blivit allt viktigare. Så är det med den kemiska industrin, som bland annat framställer läkemedel, plaster och färger. Tillverkning av elektronikvaror är också en gren som blivit allt större för varje år.</p><div class="concept"><p>Visste du att</p><p>bransch kommer från engelskans branch som betyder just gren.</p></div><div><img src="assets/SOS_Geografi_0221_9789147103850_art_r1.png" data-type="illustration" data-uuid="1e529850-9802-442f-962b-9afc1da9effa"><div class="caption">Industrin omfattar många grenar eller branscher. En del branscher har inte så många anställda, till exempel textilindustrin där bara drygt 10 000 personer jobbar. Inom maskinindustrin arbetar tio gånger fler.</div></div><p>En del av ”industriträdets” branscher har länge varit stora i Sverige, till exempel massa- och pappersindustrin och livsmedelsindustrin. De ger jobb åt många tusen människor och framställer varor för miljarder kronor. Men de kraftigaste grenarna utgörs av verkstadsindustrin. Mer än hälften av Sveriges export kommer därifrån: bilar och andra transportmedel, maskiner, specialverktyg, elektrisk utrustning och elektroniska apparater.</p></div></section></body></html></div></body></html>