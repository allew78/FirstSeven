<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="da1e96d7-9bcc-4048-8b95-08ae900c4df7"><html><head><meta http-equiv="Content-Type" content="text/html; charset=UTF-8"></head><body><section class="extra" id="978-9-147-10385-0_SOS_Geo_imageexport-Sec139-6-1" showtoc="true" ispage="true"><div class="titles"><h4 class="main extra" data-level="3" data-type="section-subparagraph" data-label="Vattenkonflikter i Mellanöstern" data-uuid="88383a8b-0c40-469e-a5e3-8fcf82a4c05b" data-show-toc="true"><span data-type="physicalpageref" data-uuid="d104640e2831" class="physicalpageref" data-value="75"></span>Vattenkonflikter i Mellanöstern</h4></div><div data-type="paragraph" id="978-9-147-10385-0_SOS_Geo_imageexport-Sec139-6-1-extra" data-uuid="8f7f0541-a4c0-4a60-871d-ffef0ae2e949"><p>Öster om Medelhavet regnar det alldeles för lite. I Israel och Jordanien är det svår brist på vatten. Grundvattnet fylls inte på tillräckligt, och brunnarna måste borras allt djupare. Befolkningen ökar, men i hela området blir det för varje år allt mindre vatten. De små brunnarna och källorna på landsbygden sinar. Israeler, palestinier och jordanier måste hämta allt mer vatten ur floden Jordan, framför allt till jordbruket. Jordan var tidigare en flod, men nu är den inte bredare än en å. Den rinner upp i Libanon norr om Genesarets sjö och rinner ner till Döda havet som är en sjö utan avlopp. Sjön blir allt mindre och allt saltare, och salt vatten kan ju inte användas. Israel anser sig ha störst rätt till vattnet i Jordan, men det accepterar inte grannländerna.</p><p>Eufrat och Tigris är mycket större floder än Jordan. De rinner upp i Turkiet och flyter genom de torra länderna Syrien och Irak. Turkiet har byggt stora dammar med kraftverk i de två flodernas översta lopp. Turkiet industrialiseras allt mer och då behövs mycket mer elektricitet.</p><p>I Syrien behöver jordbruket utvecklas, och då krävs allt mer vatten från Eufrat för konstbevattning. Hälften av jordbruket i Irak använder vatten från Eufrat och Tigris nedre lopp. Hur ska flodernas vatten fördelas mellan de tre länderna?</p><p>När Turkiet lagrar vatten i dammarna blir det mindre vatten kvar åt de andra två staterna. Turkarna anser att de har rätt att kontrollera det vatten som flyter genom landet. Också Syrien har byggt ut vattenkraft och bevattningsdammar. Men Irak kräver att få lika mycket vatten som tidigare. Dessutom har Irak och Syrien under många hundra år tagit vatten ur floderna, långt innan Turkiet började bygga sina dammar och vattenkraftverk. De två länderna anser därför att det är de som i första hand ska ha vattnet.</p><p></p><div><img src="assets/SOS_Geografi_0075_9789147103850_art_r1.png" data-type="illustration" data-uuid="71f26c3f-4608-4a7a-bf40-7c05ae972ead"></div>Egentligen räcker vattnet till alla de tre länderna, men de följer inte de avtal som finns och kan inte samarbeta om vattnet.<p></p></div></section></body></html></div></body></html>