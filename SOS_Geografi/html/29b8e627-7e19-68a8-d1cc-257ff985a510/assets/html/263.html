<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="60581fc0-726e-449c-8ce4-857ce619bb5c"><html><head><meta http-equiv="Content-Type" content="text/html; charset=UTF-8"></head><body><section class="section-l1" id="978-9-147-10385-0_SOS_Geo_imageexport-Sec370-5-3" showtoc="true" ispage="true"><div class="titles"><h2 class="main section-l1" data-level="1" data-type="section-section" data-label="Nationalparker, världsarvoch
            fritidsanläggningar" data-uuid="492390f6-f371-452b-9b39-e763d66ce4f7" data-show-toc="true"><span data-type="physicalpageref" data-uuid="d104640e7080" class="physicalpageref" data-value="188"></span>Nationalparker, världsarvoch fritidsanläggningar</h2></div><section class="section-l2" id="978-9-147-10385-0_SOS_Geo_imageexport-Sec371-6-1" showtoc="true" ispage="false"><div class="titles"><h3 class="main section-l2" data-level="2" data-type="section-paragraph" data-label="Skydda och bevara" data-uuid="9d421bd1-44ae-4810-9741-f72d23d9d738" data-show-toc="true">Skydda och bevara</h3></div><div data-type="paragraph" id="978-9-147-10385-0_SOS_Geo_imageexport-Sec371-6-1-text" data-uuid="f11c688e-ba1f-449d-832c-1a6288c95fb9"><div class="fact"><p class="title">Sveriges nationalparker</p></div><div><img src="assets/SOS_Geografi_0188_9789147103850_art_r1.png" data-type="illustration" data-uuid="3113e95a-639c-4b3a-aa94-e0bc0a3d0fbb"></div><p>Sverige är ett stort land med liten befolkning. Det gör att det finns ganska stora områden där <em>naturlandskapet</em> nästan inte alls är påverkat av människor.</p><p>Andra områden är formade av människornas sätt att bruka jorden sedan många generationer tillbaka. Förr var böndernas åkrar små, och i många områden var de omgivna av stengärdsgårdar och lövträd. Djuren gick fritt och betade i skogen eller i hagar och på ängar. Detta skapade ett öppet och varierat <em>kulturlandskap</em> med många olika arter av växter och djur. Modernt skogsbruk och jordbruk har förändrat landskapet, men fortfarande finns områden med gammalt kulturlandskap. Delar av gamla städer kan också betraktas som kulturlandskap som man vill ha kvar. För att bevara sådana unika miljöer finns olika typer av natur- och kulturminnesskydd.&nbsp;</p></div><section class="section-l3" id="978-9-147-10385-0_SOS_Geo_imageexport-Sec372-7-1" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Naturskydd" data-uuid="cfa0136a-91d7-4d96-b90a-1dca9d3ec2f9" data-show-toc="true">Naturskydd</h4></div><div data-type="paragraph" id="978-9-147-10385-0_SOS_Geo_imageexport-Sec372-7-1-text" data-uuid="4b787fff-4a04-4bc7-86e9-aead2b5fa7fa"><p>Det starkaste naturskyddet finns för våra 29 nationalparker. En nationalpark är ett område med mycket speciell natur som är av intresse för hela landet och som ska bevaras för all framtid. I de flesta länder i världen finns nationalparker.</p><p>Naturreservat är mindre områden med skyddsvärd natur. Också de ska skyddas mot byggande och andra stora förändringar, och de måste vårdas enligt skötselplaner. Det finns flera tusen naturreservat i Sverige.</p></div></section><section class="section-l3" id="978-9-147-10385-0_SOS_Geo_imageexport-Sec373-7-2" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Världsarv" data-uuid="52f81e4f-b368-463d-965b-8e0a5732787f" data-show-toc="true"><span data-type="physicalpageref" data-uuid="d104640e7111" class="physicalpageref" data-value="189"></span>Världsarv</h4></div><div data-type="paragraph" id="978-9-147-10385-0_SOS_Geo_imageexport-Sec373-7-2-text" data-uuid="11820d43-060c-4679-b762-9df75c6563c5"><p>Världen över finns fantastiska naturlandskap och ytterst intressanta kulturlandskap. Det ligger i alla länders intresse att skydda sådana värdefulla miljöer, och därför har Unesco, som är en del av FN, beslutat att det över hela världen ska avsättas världsarv. Det kan vara naturområden som visar viktiga utvecklingssteg i jordens historia eller är tydliga exempel på ekologiska eller biologiska processer. Det kan också vara landskap som är oerhört vackra. Men de flesta världsarv har också kulturell anknytning. De visar bosättning och markanvändning, handel, teknik, konst och arkitektur under tusentals år.&nbsp;</p><div><img src="assets/SOS_Geografi_0189_9789147103850_art_r1.png" data-type="illustration" data-uuid="6c1c5e17-36cd-45e1-a502-6bff21ae059a"><div class="caption">Laponia sträcker sig från urskogen i öster, genom vidsträckta myrar och in i den orörda fjällnaturen i väster. Här lever de fyra stora rovdjuren varg, lo, björn och järv, och här finns fjälltoppar som är högre än 2000 meter. I Laponia har nio samebyar sina betesmarker. En viktig målsättning med världsarvet är att den samiska kulturen ska finnas kvar och utvecklas inom området.</div></div><p>Sverige har (2015) 15 världsarv som vi ska vårda och bevara också för kommande generationer. I hela världen finns nära tusen världsarv. På Unescos hemsida kan du finna information om dem.</p><p></p><div><img src="assets/SOS_Geografi_0189_9789147103850_art_r2.png" data-type="illustration" data-uuid="3d5daa5e-8440-458d-9b47-a3f7a319c9ab"></div>Det största världsarvet i Sverige är Laponia. Det är ett naturområde som är helt unikt i Europa, och där har en samisk urbefolkning funnits i tusentals år.<p></p></div></section><section class="section-l3" id="978-9-147-10385-0_SOS_Geo_imageexport-Sec374-7-3" showtoc="true" ispage="true"><div class="titles"><h4 class="main section-l3" data-level="3" data-type="section-subparagraph" data-label="Strandskydd och fågelskydd" data-uuid="4e6af83a-ce7d-42a0-8f60-19afab275336" data-show-toc="true"><span data-type="physicalpageref" data-uuid="d104640e7131" class="physicalpageref" data-value="190"></span>Strandskydd och fågelskydd</h4></div><div data-type="paragraph" id="978-9-147-10385-0_SOS_Geo_imageexport-Sec374-7-3-text" data-uuid="2785d782-f9bd-48c3-a854-5518539902f1"><div><img src="assets/SOS_Geografi_0190_9789147103850_art_r1.png" data-type="illustration" data-uuid="374d1d8b-bdd3-4250-9846-c6ff4a2fd57c"><div class="caption">Särskilda regler gäller i ett fågelskyddsområde.</div></div><p>Allas rätt att ta sig fram i naturen, också längs kuster och stränder, är mycket viktig. Därför är det förbjudet att bygga hus närmare vattnet än hundra meter. Det kallas för strandskydd och står inskrivet i miljölagen. Den bestämmelsen har funnits sedan 1950-talet. Ändå ligger många hus närmare vattnet än så. Det kan bero på att de är äldre. Men den vanligaste orsaken är att kommunen har gett den som byggt tillåtelse att inte följa lagen, gett dispens.</p><p>Alla som är ute i naturen måste tänka på att inte störa ömtåligt djurliv. Särskilt viktigt är det där sjöfåglar häckar och där flyttfåglar mellanlandar. Allemansrätten gäller därför inte i fågelskyddsområden, i varje fall inte under häcknings- eller flyttningstiden.</p></div></section></section></section></body></html></div></body></html>