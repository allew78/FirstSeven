<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="e8fb6453-ce7b-4142-9c26-aa1f62e3b737"><html><head><meta http-equiv="Content-Type" content="text/html; charset=UTF-8"></head><body><section class="section-l2" id="978-9-147-10385-0_SOS_Geo_imageexport-Sec512-6-5" showtoc="true" ispage="true"><div class="titles"><h3 class="main section-l2" data-level="2" data-type="section-paragraph" data-label="Energianvändning i Kina, Indien och Tyskland" data-uuid="4ccd5943-1bcc-4972-9be8-b5ae562d5bc2" data-show-toc="true"><span data-type="physicalpageref" data-uuid="d104640e9403" class="physicalpageref" data-value="248"></span>Energianvändning i Kina, Indien och Tyskland</h3></div><div data-type="paragraph" id="978-9-147-10385-0_SOS_Geo_imageexport-Sec512-6-5-text" data-uuid="80728ad4-65df-4e74-931a-71c29a18f637"><p>I västvärlden använder varje invånare mycket energi. I jämförelse förbrukar invånarna i Kina och Indien väldigt lite. Men på grund av ländernas stora befolkningar blir ländernas totala energiförbrukning ändå stor.</p></div><section class="section-l3" id="978-9-147-10385-0_SOS_Geo_imageexport-Sec513-7-1" showtoc="true" ispage="false"><div class="titles"><h4 class="main section-l3" data-level="3" data-type="section-subparagraph" data-label="Kina" data-uuid="1e75f3b2-8e45-4c95-9f70-62ca33516927" data-show-toc="true">Kina</h4></div><div data-type="paragraph" id="978-9-147-10385-0_SOS_Geo_imageexport-Sec513-7-1-text" data-uuid="13475c3e-cc02-4652-9cb4-765c9681a427"><p>Kinas energikonsumtion har blivit tre gånger så stor på 25 år. Kina är världens största konsument av fossila bränslen: olja, kol och naturgas. Kina släpper ut mest koldioxid och förbrukar mest energi av alla världens länder. Energiförbrukningen per person är liten, men med 1 350 miljoner invånare blir siffrorna ändå höga.</p><p>Koldioxiden kommer till största delen från förbränning av stenkol, som står för 70 procent av landets energiförsörjning. Det är därför Kinas utsläpp av koldioxid per invånare ligger högt, ungefär på samma nivå som i Sverige. Kina har stora koltillgångar, och den flitiga användningen av kol som bränsle ger svåra luftföroreningar, särskilt i stadsområden med miljontals människor.</p><p>Samtidigt som Kina förbrukar stora mängder kol ökar även konsumtionen av olja. Landet har egna oljekällor, men importerar ändå ungefär hälften av oljeförbrukningen. Den snabba ekonomiska utvecklingen gör att allt fler kineser får råd att skaffa egen bil. Kina har passerat USA som det land där det säljs flest nya bilar.</p><p>Kina kommer de närmaste åren att öka utsläppen av växthusgaser. Men Kinas ledare är medvetna om problemen och satsar på energibesparingar och förnybara energikällor, särskilt då vattenkraft. Kina är redan idag världens största vattenkraftsproducent, men bara fyra procent av energiförbrukningen kommer från vattenkraft. Om tio år ska den siffran vara 16 procent. Men det är svårt att bygga ut vattenkraften i Kina. De största vattenfallen finns i oländiga bergstrakter i sydväst där det är orimligt dyrt och kanske omöjligt att bygga dammar och vägar. Längs med andra stora floder bor många miljoner människor som skulle drabbas hårt om man byggde dammar där.</p></div></section></section></body></html></div></body></html>