<!DOCTYPE html><html><head><meta charset="UTF-8"><meta name="viewport" content="width=device-width, initial-scale=1.0"><link rel="stylesheet" href="assets/css/document.css"><script src="assets/js/document.js"></script></head><body><div id="titan-page" data-type="page" class="page" data-uuid="d53fa009-7632-497b-ba48-2aeb16a3ba1a"><html><head><meta http-equiv="Content-Type" content="text/html; charset=UTF-8"></head><body><section class="section-l1" id="978-9-147-10385-0_SOS_Geo_imageexport-Sec567-5-2" showtoc="true" ispage="true"><div class="titles"><h2 class="main section-l1" data-level="1" data-type="section-section" data-label="De fattigaste länderna" data-uuid="29fa650c-447a-402f-93f1-ac231e242ee0" data-show-toc="true"><span data-type="physicalpageref" data-uuid="d104640e10662" class="physicalpageref" data-value="276"></span>De fattigaste länderna</h2></div><div data-type="paragraph" id="978-9-147-10385-0_SOS_Geo_imageexport-Sec567-5-2-text" data-uuid="afab0e2f-0b6b-444b-9453-5fd42a255799"><div><img src="assets/SOS_Geografi_0276_9789147103850_art_r1.png" data-type="illustration" data-uuid="6521092c-2bd7-4646-b1d8-deca07608af6"><div class="caption">Kartan visar de länder där välfärden år 2011 var&nbsp;lägst i hela världen. Fyra år senare var det ungefär samma länder.</div></div><p>Nästan alla de 30 länder som är fattigast och ligger längst ner på välfärdslistan finns i Afrika söder om Sahara. Bland de fattigaste länderna finns flera som haft våldsamma inbördeskrig under de senaste 30 åren. Miljoner människor har varit tvungna att leva som flyktingar i tältläger långt från hemorten, ofta i grannländerna.</p><p>Alla de länder som ligger i Sahelområdet intill södra Sahara är mycket fattiga. Under de senaste årtiondena har det blivit vanligare att regnen nästan helt uteblivit under flera år. Då räcker inte vattnet och maten till människor och djur. Ingenstans i världen är det så osäkert att vara jordbrukare eller boskapsuppfödare som i Sahel-länderna.</p><p>Det är inte bara länder som ligger nära öknen som är mycket fattiga. Väldigt fattiga länder finns också längre söderut i Afrika med bättre naturförhållanden.</p><p>Nästan alla de fattigaste staterna är unga. De har varit självständiga stater i mindre än 60 år. Fram till 1960-talet var de kolonier och tillhörde länder i Europa, i första hand Storbritannien, Frankrike och Belgien. Etiopien är ett undantag. Det landet har funnits i tusentals år.</p></div></section></body></html></div></body></html>