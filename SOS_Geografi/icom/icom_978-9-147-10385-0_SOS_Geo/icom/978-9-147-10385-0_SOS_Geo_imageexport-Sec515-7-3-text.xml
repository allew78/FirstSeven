<?xml version="1.0" encoding="UTF-8"?><chunk xmlns="http://www.infinitaslearning.com/namespaces/ICoM" class="html-book-text" id="978-9-147-10385-0_SOS_Geo_imageexport-Sec515-7-3-text"><chunk-body xmlns:css="http://www.w3.org/1996/css" xmlns:icom="http://www.infinitaslearning.com/namespaces/ICoM" xmlns:xlink="http://www.w3.org/1999/xlink" xmlns:tr="http://transpect.io"><p>I Tyskland är motståndet mot kärnkraft stort, kanske större än i alla andra europeiska länder. När det japanska kärnkraftverket i Fukushima havererade i samband med jordbävningen och den enorma tsunamin, fick motståndarna vatten på sin kvarn. En majoritet av tyska folket ville stänga av kärnkraften, och den tyska regeringen beslutade att alla kärnkraftverk ska stängas senast år 2022. Idag svarar kärnkraften för ungefär 25 procent av elproduktionen, och den ska på sikt ersättas av förnybar energi. Målet är att 80 procent av elproduktionen ska framställas av förnybara energikällor år 2050.</p><p>Tysklands egna energitillgångar består i huvudsak av brunkol. Brunkol har bildats på botten av hav och sjöar och kan beskrivas som något mittemellan torv och stenkol. Det finns gott om brunkol i Tyskland, men som energikälla har den många nackdelar. Brunkolen ligger ganska ytligt i marken, och därför behöver stora ytor grävas upp vid brytningen. Eftersom Tyskland är ett tättbefolkat land har byar fått rivas och befolkningen fått flytta när brunkolen skulle exploateras. Brunkol innehåller heller inte så mycket energi, och utsläppen av koldioxid och giftiga tungmetaller blir stora vid förbränningen. I regeringens beslut att stänga kärnkraften ingår också att användningen av brunkol som energikälla på sikt ska upphöra. </p><object id="Sec515-image-251" mimetype="image/png" idref="SOS_Geografi_0250_9789147103850_art_r1"><caption>När byn Heuersdorf skulle rivas på grund av brytningen av brunkol måste byns 59 invånare lämna sina hem. Den 750 år gamla kyrkan flyttades tolv kilometer till en annan by. </caption></object><p>Naturgas är en mycket viktig energikälla för Tyskland. Gasen importeras till allra största delen från Ryssland. Hösten 2011 invigdes den senaste gasledningen Nord Stream, som ligger på botten av Östersjön och transporterar rysk gas via Viborg till Tyskland. Även i framtiden kommer gasen att spela en central roll. När vinden mojnar och vindkraftverkens rotorer slutar snurra kan naturgasen garantera elförsörjningen. </p></chunk-body></chunk>