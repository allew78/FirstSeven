<?xml version="1.0" encoding="UTF-8"?><chunk xmlns="http://www.infinitaslearning.com/namespaces/ICoM" class="html-book-text" id="978-9-147-10385-0_SOS_Geo_imageexport-Sec377-7-2-text"><chunk-body xmlns:css="http://www.w3.org/1996/css" xmlns:icom="http://www.infinitaslearning.com/namespaces/ICoM" xmlns:xlink="http://www.w3.org/1999/xlink" xmlns:tr="http://transpect.io"><p>Det finns nästan två miljoner utförsåkare i Sverige! Därför finns det också ett stort antal skidorter som Sälen, Åre, Branäs och Vemdalen. Medan de flesta utförsåkarna bor i södra delen av landet ligger nästan alla skidorterna norr om Dalälven. I landskapen Dalarna, Härjedalen och Jämtland är det oftast snö under flera månader varje år, och där finns de flesta backarna. Avståndet från södra Sverige är heller inte längre än att det går att ta sig dit med bil på en dag.</p><p>Skidsäsongen är kort. Även om det går att åka skidor från december till och med april så varar högsäsongen bara två månader, under februari och mars. I december och januari är dagarna väldigt korta. I april kommer våren och då minskar intresset för vintersporter.</p><p>Skidanläggningar påverkar landskapet väldigt mycket. Liftar byggs i backarna, nedfarter måste röjas från skog och marken jämnas till. Stora parkeringsplatser måste finnas i anslutning till liftarna, precis som restauranger, skiduthyrning, värmestugor och mycket annat. </p><object id="Sec377-image-204" mimetype="image/png" idref="SOS_Geografi_0191_9789147103850_art_r1"><caption>Åre är en tätort i västra Jämtland. Året runt bor där bara 1200 människor, men på vintern kommer 350 000 personer dit för att åka skidor. Där finns många spår för längdskidåkning, men framför allt lockar åkning utför fjället Åreskutans branter. När det är tävlingar i alpin åkning kommer också många tusen åskådare dit. På vintern behövs mängder med folk som ska ge service åt alla besökare. De allra flesta som då jobbar i Åre är ungdomar som kommer från södra Sverige, eftersom samhällets egen befolkning är så liten.</caption></object><p>Utförsåkarna måste också ha någonstans att bo. Därför byggs stora stugområden, lägenheter och hotell. Det måste också finnas något att göra förutom att åka skidor, så shoppingcentrum, pubar, diskotek och simhallar byggs ofta i de större skidorterna.</p></chunk-body></chunk>