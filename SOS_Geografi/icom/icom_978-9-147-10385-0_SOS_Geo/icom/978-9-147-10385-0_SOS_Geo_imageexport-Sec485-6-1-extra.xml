<?xml version="1.0" encoding="UTF-8"?><chunk xmlns="http://www.infinitaslearning.com/namespaces/ICoM" class="html-book-text" id="978-9-147-10385-0_SOS_Geo_imageexport-Sec485-6-1-extra"><chunk-body xmlns:css="http://www.w3.org/1996/css" xmlns:icom="http://www.infinitaslearning.com/namespaces/ICoM" xmlns:xlink="http://www.w3.org/1999/xlink" xmlns:tr="http://transpect.io"><p>Snöhvit är ett gasfält i Barents hav utanför den nordnorska kusten. Gasen transporteras in till land genom ett 140 kilometer långt rör som ligger på havsbottnen. Ute i havet finns ingen plattform eller något annat som syns ovanför havsytan. Gasutvinningen styrs från ett kontrollrum på land, 160 kilometer från själva gasfältet.</p><p>Den långa gasledningen slutar vid Melköya utanför Hammerfest, världens nordligaste stad. Där kyls gasen ner till 163 minusgrader och blir då till en vätska. Volymen minskar och 600 liter gas blir till en liter vätska.</p><p>Denna kalla vätska transporteras sedan med gasfartyg till USA, Japan och Sydeuropa. Fartygen är gigantiskt stora och varje last är värd ungefär 250 miljoner kronor.</p><p>Naturgasen från Snöhvit innehåller knappt 10 procent koldioxid som skickas tillbaka ner i berggrunden för att inte komma ut i atmosfären. Men det går åt mycket energi för att kyla ner gasen till 163 minusgrader. Energin kommer från förbränning av naturgas, och då bildas 900 000 ton koldioxid om året. Det motsvarar utsläppen från 360 000 personbilar och ger ett stort bidrag till växthuseffekten och uppvärmningen i Arktis.</p></chunk-body></chunk>