<?xml version="1.0" encoding="UTF-8"?><chunk xmlns="http://www.infinitaslearning.com/namespaces/ICoM" class="html-book-text" id="978-9-147-10385-0_SOS_Geo_imageexport-Sec661-7-2-text"><chunk-body xmlns:css="http://www.w3.org/1996/css" xmlns:icom="http://www.infinitaslearning.com/namespaces/ICoM" xmlns:xlink="http://www.w3.org/1999/xlink" xmlns:tr="http://transpect.io"><p>Det finns ett samband mellan energianvändning och utveckling, hälsa och miljö. I dag saknar 1,6 miljarder människor tillgång till elektricitet. Mer än en tredjedel av jordens befolkning (2,4 miljarder människor) har bara tillgång till ved, ris, halm, träkol eller torkad djurspillning för att värma sina hus och laga mat.</p><p>Dessa så kallade primitiva bränslen eldas ofta i enkla spisar som dåligt tar vara på energin i bränslet. Röken från spisarna orsakar också luftvägssjukdomar, framför allt hos kvinnor och barn, de som vistas mest i husen.</p><p>När byborna använder träd och buskar som bränsle blir det ofta brist på ved nära byn. De kvinnor och barn som samlar in veden får då gå längre och längre för att finna något brännbart. En stor del av dagen går åt till att samla ved. Att elda med djurspillning i stället är ingen bra lösning. Spillningen behövs som gödsel på åkrarna.</p><object id="Sec661-image-316" mimetype="image/png" idref="SOS_Geografi_0322_9789147103850_art_r1"><caption>Upesispisen tillverkas i Kenya. Upesi betyder ungefär ”brinner snabbt”. Spisen är gjord av bränd lera. Den har en effektiv förbrännig, vilket gör att det bara går åt hälften så mycket ved som normalt. Men allra viktigast är att det inte ryker så mycket från upesispisen. Husen saknar oftast skorsten, och så kallad hushållsrök är en vanlig dödsorsak för barn under fem år i den fattiga delen av världen.</caption></object><p>Enkla, billiga och effektiva spisar är ett sätt att förbättra situationen. Ännu bättre skulle det vara om människorna kunde ansluta sina hus till elnätet och få elektricitet in i bostaden. Då skulle dessutom energin kunna produceras på ett sätt som inte bidrar till växthuseffekten. Men dit är vägen lång, och även om det finns el har de fattigaste inte råd att använda den till matlagning.</p></chunk-body></chunk>